---
layout: post
category: blog
published: true
title: 'Martin Kákona: Dobrá práce politika se pozná tak, že si jí nikdo nevšimne.'
date: '2020-02-18'
author: Luboš Kudláček
image: martin-kakona.jpg

description: 'Ing. Martin Kákona je od roku 2014 pirátským městským zastupitelem v Soběslavi a společně zahajujeme sérii rozhovorů o tom, co dělají a jak fungují Piráti ve veřejných volených funkcích.'
tags: 
  - Hlášení od kormidel
---

Ing. Martin Kákona je od roku 2014 pirátským městským zastupitelem v Soběslavi a společně zahajujeme sérii rozhovorů o tom, co dělají a jak fungují Piráti ve veřejných volených funkcích.

**Martine, co práce zastupitele v Soběslavi obnáší? Čím se třeba aktuálně zabýváš?**

Není nás mnoho, takže jsme všichni tak trochu holky pro všechno. Nedávno jsme se snažili prosadit antigraffiti program u nás ve městě, ale nepovedlo se to. Teď je pro změnu na programu čistička odpadních vod v přidružené obci. A tak dále.

**Co se ti za dobu ve veřejné funkci podařilo?**

Nedá se říct o ničem, že to byla pouze moje práce. Největší radost jsem ale měl z toho, že se u nás začaly zveřejňovat podklady pro zasedání zastupitelstva. Je to ale nikdy nekončící boj. Teď se zase objevily snahy to pod záminkou GDPR opět zatrhnout.

**Kde občané pocítí výsledky tvé práce?**

Doufám, že až přijde další přívalový déšť, tak že se opět nezaplaví ulice kolem řeky. Takže to vlastně nepocítí, pokud je všechno správně. Dobrá práce politika se pozná tak, že si jí nikdo nevšimne.

**Jak vypadá tvůj běžný pracovní den?**

To je hodně různý. Od sezení u počítače přes ježdění do bouřek nebo měření někde v podzemí u urychlovače, po létání letadlem. Jestli se ptáš, kdy dělám práci jako zastupitel, tak to většinou nepravidelně ve vyhrazené dny. Když tedy nepočítám vyřizování korespondence, sepisování návrhů a článků a schůzování po večerech.

**To je zajímavé, můžeš trochu dovysvětlit, čím se živíš?**

Pracuji jako výzkumník a vývojář elektroniky v Ústavu jaderné fyziky Akademie věd ČR, kde pomáhám s vývojem detektorů ionizujícího záření a výzkumem detekčních metod na palubách dopravních letadel.

**Slučuje se to nějak s prací zastupitele v Soběslavi?**

Ani ne. :-)

**Jak se změnil tvůj život poté, co jsi se stal zastupitelem?**

Musel jsem si hlavně zvyknout na to, že mě dnes a denně politická opozice pomlouvá. Vlastně si na to nechci zvyknout a dělám vše pro to, abych to nechal těm politikům sežrat, protože do politiky je třeba vrátit slušnost.

**Máš nějaký vzkaz pro voliče, kteří ti dali svůj hlas?**

Kdybych se někdy začal chovat jako soběslavský starosta z ODS, tak mě potom prosím nevolte!

