---
layout: post
category: blog
published: true
title: Pirátské centrum otevře Ivan Bartoš
date: '2018-03-29 11:54am'
author: 'Kateřina Hůlková, Zbyněk Konvička'
image: /assets/img/posts/cepice-jpg-web.jpg
description: 'Piráti, Pirátské, centrum Čepice, Ivan Bartoš, Lukáš Kolářík, Lukáš Mareš'
tags: 'Piráti, Pirátské, centrum Čepice, Ivan Bartoš, Lukáš Kolářík, Lukáš Mareš'
---
ČESKÉ BUDĚJOVICE - Jihočeští Piráti spouští do vln svou novou loď. V sobotu 7. dubna slavnostně otevřou českobudějovické pirátské centrum s názvem ČePiCe. Od 17 hodin si tu příznivci České pirátské strany budou moci vychutnat nejen čaj nebo kávu o páté s výhledem na Černou věž. Mezi historickými zdmi domu v Hradební ulici číslo 13 zazní komorní skladba akustické hudby. Pak nové centrum pokřtí předseda Pirátů Ivan Bartoš (a možná zahraje i na akordeon). A zatímco například bojové lodě drsných Vikingů prý drtily při spouštění na vodu těla válečných zajatců, Pirátům k pokřtění ČePiCe postačí rum.

Nejen členové, ale také příznivci strany budou mít příležitost se během akce setkat s předsedou jihočeského krajského sdružení Pirátů a poslancem Lukášem Koláříkem a oslavit tu poslední výsledky, které přinesla ve svém volebním modelu agentura Médea Research. Podle něj Piráti za pět měsíců od parlamentních voleb posílili o téměř šest pro-centních bodů a v předčasných volbách by skončili na druhém místě se 16,7 procenty.

S pirátskou vlajkou na žerdi v Hradební si vítr pohrává už několik týdnů, kdy tu přípravy koordinuje budějovický Pirát Lukáš Mareš. „Pirátské centrum nám usnadní vzájemnou interakci a koordinaci, pomůže nám při plnění pirátských úkolů a při vymýšlení a uskutečňování pirátských myšlenek. Chceme vytvořit otevřené, demokratické, transparentní a inspirativní prostředí, ve kterém se budou lidé cítit bezpečně a chtě-nechtě se k nám budou rádi vracet,“ říká Lukáš Mareš.

Cílem je vytvoření místa, které bude sloužit nejen potřebám a propagaci Pirátské strany, ale rovněž jako komunitní prostor pro veřejnost. Část bude otevřená všem kreativním li-dem a organizacím, kteří chtějí společně sdílet zajímavé informace, rozmanité oblasti po-znání či různé formy umění. V centru je možné pořádat besedy, přednášky, workshopy, menší komorní akce, koncerty, výstavy nebo setkání organizací – například neziskovek či firem. A celou řadu dalších formátů, které nepotřebují velké prostory, ale naopak jim sluší ty komornější.

„Otevření našeho českobudějovického pirátského centra ČePiCe bude vskutku slavnostní událost. Po zahajovacích projevech předsedy strany Ivana Bartoše a poslance za jihočeský kraj Lukáše Koláříka bude dostatek prostoru k neformálním diskuzím nad aktuálními politickými i nepolitickými tématy. A to je přesně ten důvod, proč naše pirátská centra rostou po celé republice jako houby po dešti. V pirátském chápání není politika sprosté slovo a politik je “servus servorum”. Chceme diskuzi, jsme otevření, jsme tu pro vás,“ dodává Lukáš Mareš.

K útulné atmosféře domu přispívají nejen klenby v přízemí a dřevěný strop v patře, ale také členitá zahrádka ve vnitrobloku, na kterou z výšky shlíží dominanta města, Černá věž. Bude tu kavárna a zároveň se v blízké době ČePiCe stane coworkingovým prostorem – sdílenou kanceláří v centru města v klidném prostředí zapadlé uličky bez rušného provozu aut.
