---
layout: post
category: blog
published: true
title: >-
  První host ČePiCe, písničkář Déma, pobavil vtipným vyprávěním i písněmi o
  historii Plzně
date: '2018-03-07 12:12pm'
author: Zbyněk Konvička
image: posts/dema-bezny.jpg
description: 'Piráti, Démophobia, ČePiCe'
tags: 'Piráti, Démophobia, ČePiCe'
---
Jihočeští Piráti před oficiálním otevřením Pirátského centra ČePiCe v Hradební ulici 13 uspořádali 6. března první hudební večer. Jeho hostem byl písničkář Déma, známý jako zpěvák a kytarista kultovní skupiny Znouzectnost. Do prvního patra centra si cestu našlo kolem dvaceti lidí. Ti plzeňskému patriotovi, který zhudebňuje místní pověsti a koření je barvitým vyprávěním nejen o historii Plzně, vytvořili příjemnou takřka domácí pohodu. 

![V ČePiCi panovala pohodová atmosféra.](posts/2018dsc_0015.jpg)

Během večera zazněly písně ze všech čtyř alb interpreta. Nejvíce pak z poslední desky Třetí poloha. Na toto album Déma uspořádal vloni úspěšnou crowdfundingovou kampaň pouze prostřednictvím svého facebookového profilu. Dá se říci „po Pirátsku“ či „punkově – udělej si sám“ jako za starých časů – tedy se obešel i bez podpory oficiálních serverů Hit Hit či Startovač. K tomu, aby mu fanoušci zaslali dostatečný obnos na natočení nové písňové kolekce a de facto si „předplatili“ nové album mu stačil pouhý měsíc. Ten jim jako poděkování nejen zaslal podepsané nové album, ale uspořádal procházku po Plzni po místech, k nimž se vážou jeho zhudebněné pověsti a putování zakončil speciálním koncertem.

![Budějovičtí Piráti Zuzana Kudláčková a Honza Hošek.](posts/2018dsc_0012.jpg)

V ČePiCi se posluchači královsky bavili a Dému odměňovali zaslouženým potleskem, kdy si vyžádali i několik přídavků. „Vždycky mě potěší, když přijdou na koncert lidé, kteří se navzájem skoro všichni znají a vítají se „Ahoj“, to je dneska velká vzácnost,“ komentoval v úvodu koncertu příchod prvních návštěvníků ČePiCe písničkář. Pravdou je, že většina posluchačů šla takříkajíc najisto, ale našli se i tací, kteří si plzeňské pověsti a hravé dadaistické Démovy hříčky se slovy poslechli úplně poprvé. Všichni však odcházeli dobře naladění s pochvalným hodnocením prostor Pirátského centra, což někteří zvěčnili i v Pamětní knize ČepiCe.

Budeme se těšit na další setkání u nás v ČePiCi, která by se měla oficiálně otevřít začátkem dubna. Jakékoliv náměty či nápady, které by mohly Pirátské centrum více oživit, zasílejte na e-mail: [lukas.mares@pirati.cz](lukas.mares@pirati.cz).

Foto: Pavel Šramhauser
