---
layout: post
category: blog
published: true
title: 'Koalice Pirátů a Starostů dává smysl'
date: '2021-08-16'
author: Radek Gális
image: 2021/noviny-muzi.jpg

description: 'Poslanec Pirátů LUKÁŠ KOLÁŘÍK končí své první volební období v parlamentu a chystá se svůj post v říjnových volbách obhájit.
Na společné kandidátce Pirátů a STAN s ním tvoří vedoucí tandem VIKTOR VOJTKO (STAN), náměstek primátora Českých Budějovic pro školství, sociální věci a cestovní ruch. Oba chtějí
získat důvěru voličů, uspět a využít na celostátní úrovni zkušenosti, které získali i během pandemie. Rozhovor mezi oběma lídry vznikl na náměstí v Katovicích, z nichž pochází Lukáš.'
tags:
  - Koaliční noviny
---
Poslanec Pirátů **LUKÁŠ KOLÁŘÍK** končí své první volební období v parlamentu a chystá se svůj post v říjnových volbách obhájit.
Na společné kandidátce Pirátů a STAN s ním tvoří vedoucí tandem **VIKTOR VOJTKO** (STAN), náměstek primátora Českých Budějovic pro školství, sociální věci a cestovní ruch. Oba chtějí
získat důvěru voličů, uspět a využít na celostátní úrovni zkušenosti, které získali i během pandemie. Rozhovor mezi oběma lídry vznikl na náměstí v Katovicích, z nichž pochází Lukáš.

**Viktor:** Abychom vyhráli volby, utvořili jsme koalici našich dvou stran. 
**Jak sis, Lukáši, jako poslanec Pirátů zdůvodnil, že jdeme do voleb spolu, a ne každý zvlášť?**

**Lukáš:** Když jsem poprvé zaznamenal návrh koalice, byl jsem dost skeptický a říkal si, že to asi není úplně ten správný směr, kterým bychom
měli jít. Postupně jsme spolu ale navazovali užší vztahy, které mi smysl jejího vzniku dávaly. Když už teď pracujeme na volební kampani a potkáváme
se nad konkrétními věcmi s konkrétními lidmi, jsem spokojený a opravdu si myslím, že budeme mít skvělý tým, který získá ve volbách nejlepší výsledek.
Je totiž plný lidí, kteří mají zkušenosti, zdravý rozum a dobrý pohled na svět. 
**Jak vnímáš, Viktore, naši společnou kandidátku ty?**

**Viktor:** Když jsem do politiky šel, tak jsem si snažil v hlavě srovnat, jak funguje. Rozčlenil jsem si ji na tři úrovně. První je politika symbolická o zastávaných hodnotách.
Protože jsem demokraticky založený, tak strany demokraticky smýšlející a fungující jsou mi sympatické, ať už jsou to Piráti nebo kdokoliv jiný. Druhá úroveň
politiky je praktická, kdy je téměř jedno, z jaké strany je ten který politik, jestliže se smysluplně snaží vyřešit konkrétní problém. Třetí je pak rovina osobnostní
nebo osobní, kdy je někdo někomu více nebo méně sympatický. S některými lidmi můžete přes názorové neshody vycházet
velmi dobře, nebo se naopak budete podvědomě bránit jakoukoliv dohodu uzavřít. 
**Abych se i teď něco dozvěděl, tak co se ti v parlamentu hodilo a hodí z dřívějších profesí?**

**Lukáš:** Asi nejvíc jsem uplynulé čtyři roky využil zkušenosti z doby, kdy jsem působil jako manažer obchodu a prodával
spotřební elektroniku. Musíš být komunikativně velice schopný a zdatný, a podobné je to i v politice. Když chceš své myšlenky prosadit, musíš s lidmi mluvit
a strhnout na svou stranu nejen voliče, ale hlavně partnery, kteří stojí proti tobě s jinou ideou. Komunikace s lidmi, schopnost empatie a přesvědčování se
totiž v parlamentu hodí vždycky. 
**Jak ty využíváš dlouholeté zkušenosti z Jihočeské univerzity ve funkci náměstka primátora?**

**Viktor:** Univerzita a magistrát jsou obě velké veřejné organizace, takže spoustu věcí mi usnadnilo to, že znám rozhodovací mechanismy a procesy z jiné veřejné
instituce, například ve vztahu k veřejným zakázkám. Na univerzitě jsem vedl katedru obchodu a cestovního ruchu, cestovní ruch mám na starosti i nyní, takže
hodně využívám odbornost, dosavadní zkušenosti a kontakty. A díky působení na univerzitě mám také vztah i ke vzdělávání a dalším oblastem, kterým se ve
vedení města věnuji. I pro mě je určitě výhodou předchozí zkušenost. Myslím si, že díky výuce umím pracovat s argumenty a rétoricky přesvědčit ostatní, je-li
to třeba. 
**V tomto ohledu věřím, že svoje přednosti využiji dobře i v parlamentu. Na co se mám připravit, že mě bude v parlamentu čekat?**

**Lukáš:** Jako poslanec musíš mít hlavně širokou síť kontaktů, abys byl schopný pokrýt všechna témata, která se na tebe valí. Žádný člověk není odborník
na všechno a my hlasujeme opravdu od válcování plechu až po odborná sociální témata, takže se musíme spoléhat na paletu kontaktů a odborníků, kteří nám dodají
správné podklady. My pak zvážíme, který směr bude nejlepší, aby uspokojil co nejvíc lidí a promítly se do něj v určitém kompromisu a konsenzu různé pohledy.
Hledání dohod a východisek mě baví. 
**Ty se jako náměstek taky setkáváš s řadou problémů, o kterých přemýšlíš, jak je systémově řešit, zvláště v současné těžké době pandemie, že?**

**Viktor:** Ve vedení města je skvělé, že jsi blízko samotnému dění a změny zažíváš během krátké doby. Zatímco v poslanecké sněmovně, myslím si, řešíte spoustu abstraktních
záležitostí, a proto výsledek nevidíte okamžitě, ale třeba až za dlouhou dobu. Věnuji se sociálním záležitostem
a nyní v době covidu jsme museli každodenně řešit spoustu praktických věcí, např. ve vztahu k zajištění provozu sociálních služeb. Teď se konečně otevírají
školy, které mám také na starosti. Dopadají na nás mimořádná opatření vlády, z nichž u některých si říkáme, že jsou právně až na hraně, a my se s nimi
musíme vypořádat. I tohle je jedna z motivací, proč chci kandidovat do poslanecké sněmovny a ovlivňovat pravidla, protože bych byl rád, aby vládní rozhodnutí
a opatření byla čitelnější a nastolené prostředí srozumitelnější. 
**Ty jako poslanec taky někdy zažíváš pocity zmaru nebo vzteku?**

**Lukáš:** Musím potvrdit, že je fakt hodně frustrující, když do něčeho vrazíš hodně energie a výsledek nevidíš žádný. Můj
tým třeba připravil novelu exekučního řádu, kterou se již tři roky marně snažíme prosadit, protože stále narážíme na
různé překážky a tlaky lobbistů. Exekucím se chci věnovat i nadále. Kvůli všem restrikcím a různým opatřením v době covidu mnozí lidé přišli o výraznou část
svých příjmů, což přinese velká negativa. Spousta lidí si bude muset půjčit peníze, zadluží se nebo nebude moci pokrýt závazky
z minulosti. Hodně lidí bude proto upadat do dluhových pastí a exekucí. Mou prioritou je proto dotáhnout co nejrychleji
změnu exekučního systému, aby byl spravedlivý, aby věřitelé dostali své peníze, ale aby exekuce nelikvidovaly dlužníky,
kteří pak vypadávají ze systému, na čemž tratí celá společnost. 
**Na co se jako poslanec hodláš zaměřit ty?**

**Viktor:** Určitě podpořím i tohle téma, protože zadlužení a jak z něj ven také považuji za hodně důležité. Na městě vidíme už teď, jak výrazně
narůstá počet lidí, kteří se dostávají do finančních problémů. Kontaktují nás s osobními příběhy, které jsou často velmi smutné. Jako původně
vystudovaný informatik mám také vztah k digitalizaci veřejných služeb, kde máme co dohánět. Bez systematického rozvoje také budeme těžko konkurovat
ostatním zemím. A dlouhá léta se zabývám cestovním ruchem, který je pro mě i srdcovou záležitostí. Nejen tím, že rád cestuji, ale že se mu také věnuji odborně
jako pedagog a vědec. Jde o oblast, která je kvůli covidu postižená asi nejvíc. Chci se proto restartu cestovního ruchu věnovat důkladně a pomoci nastavit fungování po vzoru
zemí, jako je např. sousední Rakousko.
**Vlastně, kam se v létě s dětmi chystáš na dovolenou?**

**Lukáš:** Letos mám léto narýsované zcela jasně. Rekonstruujeme totiž starou nádražní restauraci v Katovicích, takže dovolená bude na maltě. Těším se ale, že
budeme podnikat výlety kolem Katovic, kde je moc hezká příroda, navíc u nás teče řeka Otava, kterou miluji. Jsem ostatně
ryba, což je vodní znamení. U nás v řece jsem jako doma, máme zde krásný jez a jedno z nejhezčích koupání v okrese.
Miluji vlézt si pod šlajsnu a nechat si masírovat záda. Zahraniční dovolenou letos neplánuji. Lákají mě sice exotičtější země,
třeba Izrael, ale se třemi malými dětmi tyhle cesty zatím nejdou uskutečnit. 
**Jakou plánuješ dovolenou s rodinou ty?**

**Viktor:** Loni jsme měli jet do Itálie, což ale už kvůli pandemii neklaplo, tak se k Lago di Garda chystáme s rodinou letos.
Trávit dovolenou jen někde u moře mě neláká, pro mě je ideální skloubit koupání a chození po horách, na které se hodně
těším. Jak jsme teď dlouho byli všichni zavření doma, bylo to smutné. K odpočinku a cestování ale určitě využijeme i prázdninové
víkendy. Pořizujeme si větší auto, v kterém se dá přespat, takže vždycky vyjedeme někam do přírody a budeme
se věnovat turistice i u nás, v Čechách. 

---

**Další informace o kandidátech najdete na [piratkolarik.cz](https://piratkolarik.cz/) a [viktorvojtko.cz](https://viktorvojtko.cz/)**

---

**Tento článek vyšel v jarním vydání tištěných Koaličních novin, které můžete získat na ulicích od našich kandidátů a dobrovolníků, případně je najdete k odběru na spřátelených místech.**

**[NOVINY MŮŽETE ČÍST TAKÉ ZDE V ONLINE PROHLÍŽEČI](https://jihocesky.pirati.cz/piratske-listy/2021-jck-pas-listy/#plisty/page1)**

---