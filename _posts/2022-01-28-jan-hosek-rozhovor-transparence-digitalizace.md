---
layout: post
category: blog
published: true
title: 'Jan Hošek: Za právo na informace se budu i soudit - jako zastupitel i občan'
date: '2022-01-28'
author: Luboš Kudláček
image: 2022/jan-hosek-rozhovor.jpg

description: 'Jan Hošek je pirátský opoziční zastupitel v Českých Budějovicích a od roku 2020 také v Jihočeském kraji, kde je zároveň členem krajského zdravotního výboru. Věnuje se převážně digitalizaci a transparenci, a když má na nějaké informace právo, neváhá se o něj soudit.'
tags:

---
**Jan Hošek je pirátský opoziční zastupitel v Českých Budějovicích a od roku 2020 také v Jihočeském kraji, kde je zároveň členem krajského zdravotního výboru. Věnuje se převážně digitalizaci a transparenci, a když má na nějaké informace právo, neváhá se o něj soudit.** 

**Honzo, nedívá se někdo špatně na to, že jsi zastupitelem na kraji a ve městě zároveň?**

Někomu to možná vadí, ale já v tom vidím spíš výhodu. Ostatně v krajském zastupitelstvu jsou běžně i komunální zastupitelé, starostové a jeden primátor. Je to běžné a přináší to pohled z obou stran, což se při projednávání některých věcí hodí. O penězích také nemůže být řeč, za obě funkce jsou odměny ve výši jednotek tisíc korun za měsíc. Mám samozřejmě i jinou běžnou práci, která mě živí.

**Jaký tématům se věnuješ, tedy jaké gesce máš na starosti?** 

Jsem členem zdravotního výboru. Chceme jako Piráti digitalizovat, to je mé hlavní téma a týká se to i zdravotnictví. Zaměřuji se obecně na IT a transparenci, ale snažím se navrhovat i další věci, které mi vyplývají z dostupných dat. Například už na jaře minulého roku jsem navrhoval zřízení mobilních očkovacích center, protože jsem viděl, že lidé mají s dostupností očkování problém. Tyto mobilní očkovací týmy pak kraj zavedl, bohužel až, na podzim. 

Kromě toho se zabývám materiály a tématy, kde je potřeba lokální pohled, v mém případě z krajského města. To je ta výhoda dvou pohledů, o které už jsem mluvil.

**Můžeš uvést něco konkrétního?**

Například jde o prodeje nebo směny pozemků mezi krajem a městem. Jde tedy spíš o malé pozemky a formality, kdy třeba město potřebuje malý kousek pozemku pro malou stavbu související s infrastrukturou. Někdy se v jednom bodě jednání zastupitelstva skrývají desítky takových věcí a i když jde o drobnosti, musíme to procházet a kontrolovat, pokud chceme svou práci dělat pořádně. A to chceme.

Jedna z věcí, kterou řeším, je ZEVO - zařízení na energetické využívání odpadu, tedy jeho spalování za účelem výroby tepla a elektřiny. To plánuje postavit teplárna v Českých Budějovicích pro celý kraj a navrhuje tuto spalovnu postavit na co největší objem odpadu. Není ale jisté, že ten odpad bude mít a nebude ho muset dovážet. Cílem naší politiky je přitom spíš množství odpadu snižovat a více recyklovat, navíc se teplárna ohání studií, kterou odmítá poskytnout jak veřejnosti, tak i zastupitelům. Již jsem se jednou ohledně netransparence českobudějovické teplárny soudil a myslím, že i tuto studii má veřejnost právo vidět, postavení spalovny totiž ovlivní prostředí, ve kterém všichni žijeme. To by ale bylo na celý další rozhovor.

**Tak ještě obecně k transparenci. Daří se Pirátům něco prosazovat?**

Kde to jde, tam se snažíme prosadit, aby k informacím měla přístup i veřejnost, ale ne vždy se to podaří. Například při poslední změně jednacího řádu výborů zastupitelstva jsme chtěli, aby se jich mohli účastnit i zastupitelé, kteří nejsou toho konkrétního výboru členy, ale to neprošlo. Stejně tak i snaha, aby se jednání výborů mohla účastnit veřejnost. Menší úspěchy ale máme, například nově jsou na webu kraje zveřejňovány pozvánky s programem zasedání výborů a komisí. Každý občan, odborník, novinář, kdokoliv, tak může před jednáním kontaktovat člena daného orgánu ohledně projednávaných bodů, když už mu tedy není umožněno jednání se účastnit. A jeden větší úspěch je rozklikávací rozpočet na úroveň faktur, který Jihočeský kraj zavedl.

**Máš nějaké plány do budoucna?**

Pro mě je nyní velká výzva další digitalizace. Ve zdravotním výboru vzniká koncepce zdravotnictví v Jihočeském kraji a tam by měla být digitalizace hodně vidět. Na to chci dát velký důraz.