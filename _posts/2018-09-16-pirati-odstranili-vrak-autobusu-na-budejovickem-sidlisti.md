---
layout: post
category: blog
published: true
title: Piráti odstranili vrak autobusu na budějovickém sídlišti
date: '2018-09-16 08:22pm'
author: Kateřina Hůlková
image: /assets/img/posts/pir-cb-hlavni.jpg
description: 'autobus, Budějovice, Mareš, Piráti'
tags: 'autobus, Budějovice, Mareš, Piráti'
---
Osprejovaný autobus zmizel z pozemku u Vltavy. Dlouhotrvající spor majitelů a radnice začali řešit budějovičtí Piráti.

Letitý problém s vrakem autobusu odstaveným na soukromém pozemku blízko frekventované cyklostezky na českobudějovickém sídlišti Vltava je díky Pirátům vyřešený. Po domluvě s majitelem pozemku i vraku jej nechali v sobotu odvézt a ekologicky zlikvidovat v rámci celonárodní akce „Ukliďme Česko“.

“Spor mezi majitelem pozemku a městem, které jej využívá svojí infrastrukturou je letitý a komplikovaný. Osobně si netroufám tvrdit, na čí straně je pravda. Každopádně vím, že přítomností vraku autobusu tratil obcan. Bohužel, v očích současné politické garnitury je občan ten, o koho jde až na posledním místě. Úkolem politika je jednat a najít kompromis tak, aby byl dobrý především pro občany. V případě s autobusem prokázali, že tohle přesně neumí. Piráti dělají politiku pro občany. Je na čase otočit kormidlem i v Budějovicích,” říká lídr budějovických Pirátů Lukáš Mareš.

![null](/assets/img/posts/pir-cb-1.jpg)

Jsou tomu již dva roky, kdy se bratři Rybákové odhodlali ke kontroverznímu kroku a odstavili na svůj pozemek u jedné z nejfrekventovanějších českých cyklostezek a poblíž hustě obydleného budějovického sídliště Vltava nepojízdný autobus. Vedli totiž letitý spor s městem o vyplácení nájemného za stavbu, kterou na jejich pozemcích město vlastní. Piráti takový postup obou bratrů neschvalují, avšak vzhledem k okolnostem případu a atmosféře, která na radnici vládne, jej považují za pochopitelný. 

„Připadalo nám smysluplné spojit dvě akce zároveň – jednak vyřešit problém s nevzhledným autobusem a zároveň pomoci uklidit Česko. Jediné, co nás mrzí, je, že občané Budějovic museli žít s autobusem pod okny celé dva roky. Vinu přičítáme komunikační a organizační neobratnosti současných dosluhujících radních města, kterou za poslední 4 roky prokázali i v mnoha dalších případech. Politici by měli v obou těchto disciplínách vynikat, a pokud je ti současní nezvládají, neměli by být znovu zvolení,“ myslí si Lukáš Mareš, lídr budějovických Pirátů. 

![Dlouho odstavený vrak autobusu, který hyzdil okolí cyklostezky je už minulostí.](/assets/img/posts/pir-cb-2.jpg)

Piráti majitele pozemku aktivně oslovili s tím, zda je možné s autobusem něco udělat. Pan Rybák ocenil dlouhodobou práci Pirátů a nabídl, že bude možné nechat autobus v rámci předvolební kampaně odtáhnout. Jeho jedinou podmínkou bylo – pokud volby dopadnou příznivě – aby Piráti na radnici měřili všem občanům i podnikatelům stejným metrem.

„Celou historii jednání mezi Piráty a bratry Rybáky, stejně jako ostatní pirátské schůzky, lze dohledat v naší veřejně dostupné evidenci lobistických kontaktů. Tím se lišíme od ostatních politických stran,“ zdůrazňuje Mareš.  15. září je mezinárodním dnem úklidu a právě při této příležitosti se v České republice již počtvrté uskutečnila celonárodní akce Ukliďme Česko, během které si dobrovolníci vytipovali a posléze uklidili nejvíce znečištěná místa ve svém okolí. Piráti chtějí žít v moderní a čisté zemi a akce typu „Ukliďme Česko“ nejen podporují, ale také se do nich pravidelně sami aktivně zapojují.

[VIDEO](https://www.facebook.com/budejckadrbna/videos/547159245740489/)



[**PIRÁTI ČESKÉ BUDĚJOVICE**](https://cb.pirati.cz/)
