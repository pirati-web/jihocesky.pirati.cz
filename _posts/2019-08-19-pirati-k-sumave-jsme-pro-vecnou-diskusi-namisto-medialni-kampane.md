---
layout: post
category: blog
published: true
title: 'Piráti k Šumavě: Jsme pro věcnou diskusi namísto mediální kampaně'
date: '2019-08-19 06:46am'
author: Piráti Jihočeský kraj
image: /assets/img/posts/sumava-maly.jpg
description: 'Piráti k Šumavě: Jsme pro věcnou diskusi namísto mediální kampaně'
tags: 'Šumava, PR, Kampaň, diskuze, Piráti, Jihočeský, kraj'
---
V těchto týdnech jsme svědky PR kampaně ze strany jihočeské hejtmanky, podporované koalicí ČSSD, TOP 09, STAN, HOpB, Jihočechů 2012 a KDU-ČSL, proti Národnímu parku Šumava (1). Součástí celého plánu jsou videa, která by měla doputovat i na obrazovky v čekárnách krajských nemocnic, placená reklama na sociálních sítích a podaná žaloba na správu parku a Ministerstvo životního prostředí kvůli nové zonaci. V této hře tak kraj stojí nejen proti žalovaným institucím, ale i proti šumavským obcím, jejichž velká většina pro kompromisní návrh zonace hlasovala v radě národního parku.

„Nastíněný postup krajské koalice považuji za snahu rozdmýchat a politicky využít hluboké emoce, které řada občanů k Šumavě chová. Mám za to, že debata o požadavcích jednotlivých zájmových skupin i ochrany přírody se musí vést věcně a otevřeně. Podle našich informací je návrh zonace právě výsledkem značných kompromisů s požadavky šumavských obcí, které konečné znění návrhu i proto schválily.“ říká Dan Leština z Biologického centra Akademie věd a garant programového bodu Životní prostředí a zemědělství jihočeských Pirátů.

Do rozhodování o opatřeních na ochranu přírody v zónách za tímto účelem vyhrazených by podle Pirátů politici vůbec zasahovat neměli. V této souvislosti bychom rádi veřejně vyzvali radu Jihočeského kraje, aby zveřejnila výběrová kritéria, podle kterých vybírala odborné garanty své kampaně. Zdá se totiž, že vybrané osoby zastávají zcela marginální názory na danou problematiku v rámci celé akademické obce.

V prosinci 2019 jihočeští Piráti uspořádají otevřené setkání, na které pozveme zástupce správy národního parku, dotčených obcí, výzkumných institucí, místních podnikatelů a dalších obyvatel i nevládních organizací. Zároveň s pozvánkou rozešleme pracovní seznam našich programových tezí k tématu, ke kterým uvítáme věcné připomínky od všech zainteresovaných stran buď písemně, nebo formou stručných prezentací na samotném setkání.

Zájemci o účast v publiku nebo o zařazení své prezentace se již nyní mohou hlásit na lucie.korytar@gmail.com, stejně jako zájemci o zaslání zmíněných pracovních programových tezí.

-----------------------------------------------------------------------

1) V reakci na vlnu kritiky, včetně té naší, se od způsobu zadání zakázky na PR kampaň začalo distancovat uskupení Pro Jižní Čechy (TOP09, STAN, HOpB), s tím, že 1. náměstek hejtmanky za TOP 09 smlouvu podepsal pouze mimoděk, protože důvěřoval svým koaličním partnerům z ČSSD a Jihočechů 2012. Prozatím ale pouze HOpB vyjádřilo svůj nesouhlas s žalobou na správu NP.
