---
layout: post
category: blog
published: true
title: Piráti se opět pustili do úklidu jihočeských měst
date: '2018-04-12 02:30pm'
author: Zbyněk Konvička
image: /assets/img/posts/budejovice-6.jpg
description: 'uklidme, Česko, Pirati'
tags: 'uklidme, Česko, Pirati'
---
Jihočeští Piráti se 7. dubna tradičně zapojili do celonárodní akce Ukliďme Česko. V Jihočeském kraji se pustili do nepořádku v Českých Budějovicích, Táboře, Písku, Strakonicích, Soběslavi, Prachaticích a Týně nad Vltavou. V Jindřichově Hradci osazovali Piráti nové odpadkové koše.

![null](/assets/img/posts/budejovice-4.jpg)

V krajské metropoli se budějovičtí piráti pustili do úklidu kolem vodních toků. V devíti dobrovolnících sesbírali cca 150 kg různého odpadu. 

![null](/assets/img/posts/tabor-4.jpg)

„V Táboře jsme vyrazili v patnácti lidech uklidit stezku a břeh Lužnice od restaurace Na Brusírně k Sídlišti nad Lužnicí. Cestou jsme nasbírali 15 pytlů, ve kterých bylo odhadem 150 kg odpadu. Ten jsme pečlivě vytřídili a popravdě nad některými „nálezy“ nám zůstával rozum stát – za všechno mluví kolečková brusle,“ sdělil po úklidu za táborské Piráty Václav Klecanda. 

![null](/assets/img/posts/pisek-1.jpg)

V Písku se Piráti v čele se zastupitelem Martinem Brožem vydali stejně jako loni do okrajové části města Purkratic, kde se našla řada kuriozit včetně kočárku. Jako obvykle pořádali úklid města společně s Městskou elektrárnou Písek. Celkem se sešlo kolem 60 účastníků. Hlavní úklid pak probíhal kolem toku řeky Otavy. 

V Jindřichově Hradci se Piráti zaměřili tentokrát na osazení nových odpadkových košů a chystají se na výsadbu květin. V Prachaticích se s Piráty o organizaci postaral především spolek Živé Prachatice. Sešlo se na 20 dobrovolníků, kteří posbírali 20 pytlů odpadu. Strakoničtí Piráti uklízeli okolí loni vybudovaného „bosého chodníku“ na Podskalí. 

![null](/assets/img/posts/sobeslav-11.jpg)

Soběslavští Piráti nasbírali celkem 1600 kg často nečekaných nálezů. Objevili kočárek, šest lednic, zachovalou koloběžku, jízdní kolo, dvě televize, dva vysavače a postel. „Nejzajímavější byl nález vzkazu v lahvi, který sice neobsahoval mapu k pokladu, ale vzkazy dětí ze Základní školy E. Beneše,“ sdělil soběslavský Pirát Martin Kákona. Úklid se konal i v Týně nad Vltavou v parku u řeky a okolí.

![null](/assets/img/posts/sobeslav-13.jpg)

Všem Pirátům a dalším dobrovolníkům počasí přálo, panovala skvělá nálada ze smysluplné práce a dobrého pocitu z akce, která je užitečná pro všechny obyvatele uvedených měst.

Více fotografií naleznete ve [**fotogalerii**](https://www.facebook.com/pg/pirati.jck/photos/?tab=album&album_id=10156241498392114) na facebooku.
