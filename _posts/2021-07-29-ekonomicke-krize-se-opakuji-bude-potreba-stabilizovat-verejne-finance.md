---
layout: post
category: blog
published: true
title: 'Víme, že ekonomické krize se pravidelně opakují, přesto na ně stát není připraven'
date: '2021-07-21'
author: Josef Soumar, Ondřej Pumpr
image: 2021/JS2021.jpg

description: 'Nové vedení země se bude muset zabývat nepříjemným „dědictvím“ po současné vládě a bude potřeba stabilizovat veřejné finance.'
tags:
  - Koaliční noviny
---
**Nové vedení země se bude muset zabývat nepříjemným „dědictvím“ po současné vládě a bude potřeba stabilizovat veřejné finance.** 

Při přípravě rozpočtu na rok 2020 sice nikdo nemohl předpokládat pandemii koronaviru, přesto se stát v době ekonomického
rozkvětu dostatečně nepřipravil na období negativního ekonomického vývoje. Jako by měl růst trvat věčně. Vývoj
státního dluhu tak překonal 2 biliony, tedy 2000 miliard korun a schodek státního
rozpočtu za rok 2020 ve výši 367 miliard korun je nejvyšší v historii České republiky.
Hypotetický dluh každého z nás je tak na úrovni necelých 200 000 korun, přičemž
úrokové výdaje na obsluhu státního rozpočtu nás nyní stojí přes 40 miliard
korun ročně. Každý z nás tak platí 4000 korun ročně jen na úrocích a v této částce
nepočítáme s předpokládaným schodkem ve výši 500 miliard korun pro rok 2021.

Vše, co vláda „ukryla“ do výdajů, na což upozornil i Nejvyšší kontrolní úřad (NKÚ),
fakt, že vláda nebyla ani po měsících jasných predikcí schopna reagovat na
zpomalení ekonomiky, a tím zadlužila generace našich dětí, je něco, s čím se
budeme muset vyrovnávat ještě dlouhou dobu. Až polovina výdajů schodku totiž dle NKÚ s pandemií nesouvisela a ministerstvo financí, které se zaštiťuje
vysokými výdaji na pomoc občanům i podnikatelům, promítlo do covidových výdajů například plánovaný jednorázový příspěvek penzistům nebo finance na
oddlužení nemocnic. Skutečné obrysy reálných dopadů tohoto nezodpovědného jednání mohou být velmi vážné. Výběr daňových
příjmů totiž v současnosti nestačí ani na pokrytí běžných výdajů státu, tj.
především penzí a platů.

V současné době patří mezi prioritu Pirátů a Starostů soustředění pozornosti
na Národní plán obnovy, znění tzv. Odškodňovacího zákona a férové rozdělení unijních dotací na úrovni České republiky
tak, aby na příspěvky a záruky dosáhli i běžní živnostníci a podnikatelé, ne pouze
vybrané nadnárodní podniky.

Prioritami práce s veřejnými financemi by měla být transparentnost, zodpovědnost,
pravidelné audity hospodárnosti výdajů, rozklikávací rozpočty na úrovni jednotlivých faktur a současně efektivita a modernizace veřejné správy a zeštíhlení
výdajů na její provoz.

---

**Tento článek vyšel v jarním vydání tištěných Koaličních novin, které můžete získat na ulicích od našich kandidátů a dobrovolníků, případně je najdete k odběru na spřátelených místech.**

**[NOVINY MŮŽETE ČÍST TAKÉ ZDE V ONLINE PROHLÍŽEČI](https://jihocesky.pirati.cz/piratske-listy/2021-jck-pas-listy/#plisty/page1)**

---
