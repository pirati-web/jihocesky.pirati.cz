---
layout: post
category: blog
published: true
title: 'Je třeba nastavit pravidla pro spalování odpadů v Jihočeském kraji'
date: '2022-11-10'
author: Luboš Kudláček
image: 2022/dl-vk.jpg

description: 'Na dnešním jednání Zastupitelstva Jihočeského kraje bylo rozhodnuto o zahájení aktualizace Zásad územního rozvoje Jihočeského kraje s cílem nastavit pravidla a podmínky pro výstavbu ZEVO (zařízení pro energetické využití odpadu) v kraji.'
tags:
  - zastupitelstvo
  - životní prostředí
---
**Na dnešním jednání Zastupitelstva Jihočeského kraje bylo rozhodnuto o zahájení aktualizace Zásad územního rozvoje Jihočeského kraje s cílem nastavit pravidla a podmínky pro výstavbu ZEVO (zařízení pro energetické využití odpadu) v kraji. **

Pirátští krajští zastupitelé vnímají aktuální potřebu vyřešit nakládání s odpady a jedno z možných řešení je ZEVO. Dlouhodobě ale upozorňují, že je potřeba dávat pozor na celkovou kapacitu spaloven odpadů, aby byl spalován odpad jen z nejbližšího okolí (a nemusel se dovážet kamiony z ostatních krajů) a abychom spalováním nepřišli o motivaci ke třídění odpadů. To vyplývá i z budoucích závazků na zpracování a množství vytříděnosti odpadu v Evropě – je potřeba omezit skládkování, ne ale za cenu toho, že budeme spalovat všechno.

*„Podporujeme zahájení aktualizace zásad územního rozvoje právě proto, že se nám tím otevírá příležitost definovat si, jak velké ZEVO už je nadmístního významu a jaké parametry je třeba určit a zapracovat, abychom jako kraj strategicky rozhodli o smysluplném využití odpadu,“* uvedla na dnešním jednání předsedkyně zastupitelského klubu Pirátů Veronika Kovářová. Podle ní a ostatních Pirátů je sice potřeba zpracovat odpad, zajistit teplo a mít ekonomickou udržitelnost, na straně druhé je ale nutné řešit mimo jiné otázku dopravy a překladiště.

*„Rizik výstavby spaloven jsme si všichni vědomi, velké spalovny by mohly rozproudit dovoz odpadů z velkých vzdáleností a nárůst potřeby tady u nás v Jihočeském kraji skládkovat nebezpečný popílek a další produkty spalování. Naopak nedostatečná celková kapacita v kraji by nám neumožnila včas ukončit skládkování komunálního odpadu. Nyní se nám tedy otevírá možnost nastavit si racionální pravidla pro celý kraj,“* doplňuje zastupitel Dan Leština.

O práci v krajském zastupitelstvu, ve výborech a komisích, budou Piráti i nadále informovat, sledovat je můžete [na Facebooku](https://www.facebook.com/pirati.jck) a [na webu](https://jihocesky.pirati.cz/).