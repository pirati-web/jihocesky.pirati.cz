---
layout: post
category: blog
published: true
title: 'Jihočeští Piráti mají nové předsednictvo, mandát předsedkyně krajského sdružení obhájila Jana Koláříková'
date: '2020-11-25'
author: Klára Dvořáková
image: 2020/jana-kolarikova.jpg

description: 'Jihočeští Piráti si zvolili nové vedení. Mandát předsedkyně obhájila Jana Koláříková. Další funkce v předsednictvu budou vykonávat Kamil Podzimek (1. místopředseda), Tomáš Guth Jarkovský (2. místopředseda), Bohuslav Švehla (3. místopředseda) a Václav Klecanda (4. místopředseda).'
tags:
  - Krajské fórum
  - Události
---
Jihočeští Piráti si zvolili nové vedení. Mandát předsedkyně obhájila Jana Koláříková. Další funkce v předsednictvu budou vykonávat Kamil Podzimek
 (1. místopředseda), Tomáš Guth Jarkovský (2. místopředseda), Bohuslav Švehla (3. místopředseda) a Václav Klecanda (4. místopředseda).

*„S pokorou znovu přijímám funkci krajské předsedkyně a i nadále se vynasnažím plnit všechny povinnosti, které se k této funkci pojí. Stále také platí, 
že se vynasnažím o co možná největší podporu všech členů, podporu celého krajského sdružení i sdružení místních. V dalších dvou letech nás čekají 
dvě volební kampaně a musíme se na ně dobře připravit,“* říká ke svému zvolení Jana Koláříková, která za dobu svého působení v České pirátské straně 
získala bohaté zkušenosti. Kandidovala na pozici europoslankyně ve volbách v letech 2014 a 2019, pracovala jako krajská koordinátorka v Jihočeském kraji a 
nyní působí na pozici vedoucí Personálního odboru České pirátské strany.

Pozici druhého místopředsedy získal Tomáš Guth Jarkovský, který je zároveň předsedou místního sdružení Českobudějovicko: 
*„Velmi si vážím důvěry, kterou nám projevila členská základna. Důležitým úkolem nového předsednictva bude poskytovat odborné a mediální 
zázemí nově zvoleným krajským zastupitelům, kteří dohlížejí na koalici z opozičních pozic. Také před námi stojí výzva v podobě blížících se sněmovních voleb, 
které bývají považovány za ty nejdůležitější. Těším se, jak tuhle výzvu jako tým zvládneme.“*

Nové předsednictvo nyní čeká příprava na kampaň do Poslanecké sněmovny, sestavení rozpočtu a primární, vnitrostranické volby, 
které určují pořadí kandidátů na kandidátní listině do Poslanecké sněmovny. Neméně důležitým úkolem bude podpora krajských i komunálních zastupitelů 
a kandidátů do veřejných funkcí, zvyšování jejich kompetencí v rámci uceleného systému vzdělávání a jejich komplexní příprava na výkon funkce.
