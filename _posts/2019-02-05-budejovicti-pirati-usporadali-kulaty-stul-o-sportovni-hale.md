---
layout: post
category: blog
published: true
title: >-
  Budějovičtí Piráti uspořádali kulatý stůl o sportovní hale, usilují o
  referendum o její budoucnosti
date: '2019-02-05 12:43pm'
author: Piráti Českobudějovicko
image: posts/sportovka2.jpg
description: 'Piráti, České Budějovice, sportovní, hala, referendum'
tags: 'Piráti, České Budějovice, sportovní, hala, referendum'
---
Zastupitelské kluby Pirátů a ODS uspořádali v pondělí 4. února 2019 jednání u kulatého stolu se všemi stranami zastupitelstva. Po téměř dvouhodinovém rokování se strany shodly na tom, že myšlenku vypsání místního referenda ve věci demolice stávající sportovní haly na Dlouhé louce a realizace projektu nového multifunkčního centra na jejím místě v zásadě podporují. Klíčová věc – otázka, která bude v referendu položena – bude teprve představena na základě diskuze uvnitř pracovní skupiny, která k tomuto tématu vznikne.

Zároveň koaliční zastupitelské kluby neodmítly ani otevření diskuze na téma smysluplnosti a efektivity takovéto jednorázové investice do multifunkčního centra, přičemž ve hře je i varianta odsunutí stávajícího projektu a otevření diskuze napříč stranami v zastupitelstvu, sportovními kluby i širokou veřejností o tom, jak za veřejné peníze uspokojit co nejvíce potřeb aktivně sportujících občanů a jejich dětí. 

„Průběh jednání u kulatého stolu vnímám velmi pozitivně. Zástupci zastupitelských klubů vedli velmi racionální a konstruktivní diskuzi a v zásadě panuje shoda v tom, že současný projekt multifunkčního centra za bezmála 700 milionů doprovází celá řada kontroverzí a pochybností a měl by být znovu pečlivě zvážen jeho přínos pro občany města. Takto významná investice, která se ve městě neodehrála nejméně 20 let, by měla být realizována na základě precizní přípravy a s širokou podporou zastupitelů, sportovních klubů i veřejnosti,“ říká Lukáš Mareš, jeden z účastníků jednání za Piráty.

„Zároveň oceňuji, že žádný z přítomných zastupitelských klubů neodmítl myšlenku referenda, jako nástroje přímé demokracie, který by měl být právě u takto významných investic veřejných peněz využit,“ dodává Lukáš Mareš.

Jednání v salónku Bohemia grandhotelu Zvon se zúčastnili: za hnutí ANO Jiří Svoboda, primátor města a Roman Kubíček, poslanec parlamentu ČR, za hnutí OPB Juraj Thoma, první náměstek primátora a Ivo Moravec, za ODS Martin Kuba a Zbyněk Sýkora, za TOP09 a Lidovce Tomáš Bouzek a Jaromír Talíř, za hnutí Čisté Budějovice a STAN Jan Mádl, za KSČM Vojtěch Filip, poslanec parlamentu ČR a Petr Braný a za Piráty Lukáš Mareš a Jan Hošek.
