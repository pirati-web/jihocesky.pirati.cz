---
layout: post
category: blog
published: true
title: Piráti se připojili k protestní akci Finále demokracie?
date: '2018-07-12 10:27am'
author: 'Zbyněk Konvička, Zuzana Kudláčková'
image: /assets/img/posts/zuzka-2.jpg
description: 'Piráti, Kudláčková, Zuzana, České, Budějovice'
tags: 'Piráti, Kudláčková, Zuzana, České, Budějovice'
---
V Českých Budějovicích se 11. července na náměstí Přemysla Otakara II. v den, kdy Andrej Babiš žádal se svým hnutím ANO sněmovnu o důvěru své druhé vlády za účasti ČSSD a podpory komunistů, konala akce s názvem Finále demokracie? Setkání pořádala nezisková organizace Společně udržme demokracii a vystoupilo na ní několik řečníků a hudebníků, včetně budějovických Pirátů. Se svým projevem vystoupila budějovická Pirátka a kandidátka do zastupitelstva Českých Budějovic Zuzana Kudláčková. Její projev přinášíme v původní nezkrácené verzi. Snímky z demonstrace si můžete prohlédnout [**ZDE**](https://www.facebook.com/tomasnovotny81/media_set?set=a.2027930217217331&type=3).


Dobrý den, sešli jsme se tu kvůli nové vládě, která už se nějakou dobu rýsovala a teď konečně žádá o důvěru. Názor Pirátů je jasný a mnohokrát vysvětlovaný. Platí to,  co jsme slíbili před volbami. Nepodpoříme vládu, ve které budou lidé s pochybnou, korupční minulostí, jako je současný premiér. Nepodpoříme vládu s účastí komunistů nebo SPD, jakkoli zaobalenou. Nepodpoříme vládu, jejíž největší odborností je loajalita šéfovi. Přesto, jak všichni víme, názory nemění jen idiot, takže naši poslanci oslovili pirátské celostátní fórum s anketou, jak mají postupovat při dnešním hlasování. Výsledky by nám mohl závidět i pan premiér. 99 procent hlasujících proti vyslovení důvěry vládě. Jeden se zdržel, jeden neví. Demokracie se nám znovu osvědčila.

Letos si připomínáme 100. výročí založení Československa. Ke dvacetinám jsme dostali Mnichovskou dohodu, ke třicetinám komunistický převrat. Při padesátinách jsme měli republiku plnou gratulantů. Dárek ke stovce se nezdá tak tragický. Územní celistvost není narušována, komunisté se chovají státotvorně a tanky se nám tu neprojíždí. Nicméně trestně stíhaný bývalý estébák jako premiér, s podporou komunistů v zádech, je příslibem, že i tento rok vejde do dějin.

Lidská paměť je k jednotlivcům milosrdná. Já mám z dětství jako většina krásné vzpomínky i přes totalitní státní zřízení. To, že mého tátu mlátili příslušníci VB kvůli dlouhým vlasům a provozování domácího divadla mi museli vyprávět. Naštěstí existuje i kolektivní paměť- rodiny i národa. Ta je živena vzděláváním, vyprávěním pamětníků, a neutuchající snahou nezapomenout. Nesmíme zapomenout. Vyprávějte dětem, přátelům, rodinám ale i oponentům, proč tady dneska jste.

S minulostí si ale nevystačíme. Doba se změnila, nastupující premiér není nebezpečný ani tak svou minulostí nebo tím, že se opírá o skanzen KSČM. Je nebezpečný demokracii jako oligarcha. Tím, že koncentruje moc. Tím, že pro svůj prospěch ničí hodnoty, které ještě spojují společnost: Pravda, ohleduplnost, nezištná pomoc. A nebezpečné je i politické prostředí, které jej nechalo vyrůst a velkou část společnosti zklamalo. Lidé právem volají po změně. Ale jaká změna je ta správná? Podle nás nikoliv ta, kdy naše problémy vyřeší nějaký spasitel. Ale ta, která nám dá možnost se na změně podílet sami. A dá nám naději, že má smysl tomu věnovat energii. Všechna oprávněná kritika Andreje Babiše nás nakonec nepřiblížila jeho porážce. Té dosáhneme jen, když většině lidí dokážeme, že má smysl volit jinak. Staré strany se musí změnit a odčinit všechno to, čím právem ztratily důvěru. Jen tak můžeme zachránit demokracii.

Nevzdávejme se, buďme trpěliví, vysvětlujme, nabízejme jiné možnosti.

Děkuji  vám, že jste tady, a děkuju organizátorům této akce za jejich snahu, práci i pozvání, díky.
