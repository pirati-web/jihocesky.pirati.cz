---
layout: post
category: blog
published: true
title: 'Krajské zastupitelstvo schválilo vybrané projekty z dotačního programu na environmentální vzdělávání – více než 1000 dětí se dostane na pobytové výukové programy do přírody'
date: '2022-05-23'
author: Piráti Jihočeský kraj
image: 2022/lk235.jpg

description: 'Na posledním jednání Zastupitelstva Jihočeského kraje byly schváleny konkrétní projekty z dotačního programu na environmentální vzdělávání, výchovu a osvětu (EVVO). Tento program dlouhodobě podporuje krajská zastupitelka Lucie Korytářová, která upozorňuje na to, že dotační tituly by potřebovaly lepší propagaci a konkrétně EVVO pak navíc finanční kontinuitu.'
tags:
  - zastupitelstvo
---
**Na posledním jednání Zastupitelstva Jihočeského kraje byly schváleny konkrétní projekty z dotačního programu na environmentální vzdělávání, výchovu a osvětu (EVVO). Tento program dlouhodobě podporuje krajská zastupitelka Lucie Korytářová, která upozorňuje na to, že dotační tituly by potřebovaly lepší propagaci a konkrétně EVVO pak navíc finanční kontinuitu.**

Piráti považují za úspěch už samotné navrácení dotačního titulu EVVO do krajského rozpočtu, k němuž došlo na jejich podnět. 
 
*„Jsem ráda za návrat tohoto dotačního titulu, vzdělávání je důležitou součástí dlouhodobé péče o životní prostředí a je klíčem k pochopení toho, jak zachovat udržitelný život na naší planetě,“* uvedla na jednání zastupitelstva Lucie Korytářová. 

Na programu bylo schvalování konkrétních projektů škol a dalších organizací, které o peníze z dotačního titulu požádaly. Šlo o pobytové výukové programy v přírodě pro školní děti nebo například úpravy školních zahrad a podpora badatelsky orientovaných projektů na práci dětí v terénu. Jak ale Lucie Korytářová dále upozornila, v současné době má Jihočeský kraj na EVVO vyčleněny oproti původním třem milionům korun jen miliony dva, což sice k pokrytí aktuálních žádostí stačí, je to však jenom tím, že o dotačním titulu možní žadatelé nemusí vědět.

*„Dotační titul bohužel nebyl obnoven v plné výši jako před jeho úplným dvouletým výpadkem. Pro pokrytí současných žádostí sice stačí, to je ale způsobeno především tím, že subjekty, které by mohly o peníze žádat, po dvouletém výpadku s dotacemi nepočítaly. Problém je také v obecně nízké propagaci všech dotačních titulů tak, aby se o nich dozvědělo co nejvíce možných zájemců a mohli jsme skutečně vybírat z co nejširší řady zajímavých a kvalitních projektů,“* dodává Korytářová.

O práci v krajském zastupitelstvu, ve výborech a komisích, budou Piráti i nadále informovat, sledovat je můžete [na Facebooku](https://www.facebook.com/pirati.jck) a [na webu](https://jihocesky.pirati.cz/).