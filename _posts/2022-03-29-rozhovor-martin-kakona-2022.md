---
layout: post
category: blog
published: true
title: 'Martin Kákona: Rozhodujeme se podle faktů tak, aby z toho měl prospěch co největší počet občanů kraje'
date: '2022-03-29'
author: Luboš Kudláček
image: 2022/martin-kakona-rozhovor.jpg

description: 'Ing. Martin Kákona, Ph.D. je výzkumník a vývojář elektroniky v Ústavu jaderné fyziky Akademie věd ČR, předseda jihočeské pobočky České astronomické společnosti, člen České pirátské strany a zastupitel Jihočeského kraje. Zde se zabývá především infrastrukturou, v minulosti upozornil na několik důležitých témat z oblasti dopravy a snaží se tak i z opozice prosazovat pirátský program.'
tags:

---
**Ing. Martin Kákona, Ph.D. je výzkumník a vývojář elektroniky v Ústavu jaderné fyziky Akademie věd ČR, předseda jihočeské pobočky České astronomické společnosti, člen České pirátské strany a zastupitel Jihočeského kraje. Zde se zabývá především infrastrukturou, v minulosti upozornil na několik důležitých témat z oblasti dopravy a snaží se tak i z opozice prosazovat pirátský program.**

**Martine, tvá práce nesouvisející s politikou je určitě zajímavá, můžeš o ní alespoň stručně něco říct?**

Dík za tuhle otázku. Nedávno jsem o tom přemýšlel a došel jsem k závěru, že kdybych někomu řekl, co všechno dělám, tak mi to nebude věřit. Tak já to tedy zkusím co nejstručněji popsat. Velice zjednodušeně řečeno se zabývám měřením kosmického záření. Ponechme stranou, co to je, protože na toto téma mám běžně několikahodinovou přednášku. Prakticky ale například s kolegy měříme, jak velkou dávku dostane třeba cestující v dopravním letadle. Měříme ale také v kosmických lodích a zabýváme se i problémem, jak dostat člověka na Mars. 

Měření radiace nás dovedlo také k bouřkám, a tak se snažíme zjistit, kde se bere ionizující záření v bouřkách a proč jsou vlastně v bouřce blesky - to totiž kupodivu dnes nikdo neví. Když to shrnu, tak mě tedy můžeš potkat v laboratoři, kde konstruuji nějaký přístroj pro družici, nebo na vysokohorské observatoři, kde instaluji nějaký přístroj, nebo v autě, když jedu za bouřkou, nebo při měření v letadle, nebo naopak pod zemí u urychlovače částic. Kromě toho také s kolegy provozujeme radiovou pozorovací síť na meteory, a i všemožně jinak se pokouším „zachránit lidstvo“. 

No a jak jsi řekl, že moje práce nesouvisí s politikou, tak možná ne, ale politika ji určitě velmi ovlivňuje. Nelze být prostě apolitický, a proto po večerech dělám i politiku.

**V krajském zastupitelstvu se zabýváš nejvíc dopravou že? Jak jsme na tom v Jihočeském kraji?**

Jednoduchá odpověď je - špatně. Špatně po stránce velkých infrastrukturních staveb, jako jsou dálnice nebo vysokorychlostní železnice. Škoda, že Piráti nezískali větší slovo v posledních parlamentních volbách, protože tyto věci z mé pozice v zastupitelstvu kraje nemohu téměř ovlivnit. Česku kromě dálnic chybí zejména VRT (vysokorychlostní tratě). Je velkou ostudou, že v centru Evropy vlaky stále jezdí rychlostí 170 km/h a ani uvažovaná modernizace na 200 km/h není dnes nic moc. Prostě ostuda.

Co ale Piráti mohou ovlivnit v krajské samosprávě a o co se aktivně snažíme, je integrovaný dopravní systém (IDS). Jsme posledním krajem, který jej nemá na svém celém území. Věřím, že se to ale do konce tohoto volebního období změní a nejen to. IDS je složitý systém a bude ho třeba ladit, aby co nejvíce lidí profitovalo z hromadné dopravy. Pokud se to povede, tak kromě samozřejmých věcí, jako je lepší dopravní obslužnost, by z toho měla profitovat i příroda. A ekonomicky to dává také smysl, i když při zavádění IDS se zřejmě nevyhneme zvýšeným počátečním nákladům.

**Když mluvíš o lepší dopravní dostupnosti, máš tím na mysli víc spojů, jejich navazování, nebo co si pod tím může obyvatel kraje představit? Skutečně se mu po zavedení IDS vyplatí odložit auto?** 

Především je to o lepší návaznosti spojů a také o možnosti přesednout na hromadnou dopravu na vhodném parkovišti P+R. Když se podíváš třeba na využití parkoviště P+R v Českých Budějovicích, tak zjistíš, že už dnes je přeplněné. Z toho je vidět, že už dnes se najde dost lidí, kteří dají přednost hromadné dopravě, pokud se to podpoří. Naše města tedy potřebují víc takových parkovišť, a to na všech příjezdových trasách a u dopravních terminálů. 

**Jihočeský kraj má také letiště, počítá se s ním nějak v osobní dopravě? Slyšel jsem dost negativních věcí o zbytečně utopených penězích a zbytečnosti celého tohoto projektu.**

Já si myslím, že letiště by se mělo rozlétat. A to ne proto, protože v něm kraj už utopil přes miliardu korun, ale z důvodu, který tě možná překvapí - protože máme v Českých Budějovicích univerzitu. Pokud chceme, aby tato univerzita prosperovala, a to jistě chceme, protože vzdělanost je největším bohatstvím Evropy, musíme mít v kraji mezinárodní letiště. Nedovedu si představit mezinárodní konferenci, na kterou by špičky v jakémkoli oboru přijely vlakem. Pouze tedy ale do doby, než budeme mít v jižních Čechách VRT.

Pokud ale říkám, že jsem pro letiště, tak hned musím dodat, že nejsem pro cargo, tedy nákladní dopravu. Ono by bylo nesmyslné se snažit, aby v Budějovicích nebylo žádné cargo, protože zboží se dnes vozí i společně s lidmi, ale mělo by být omezeno na rozumnou míru. Jsem tedy proti tomu, aby cargo převyšovalo osobní dopravu a mělo by to být s případným provozovatelem letiště smluvně dohodnuto.

**Proč? Letecká nákladní doprava má nějaké negativní dopady? Nebylo by to lepší, než mít jihočeské silnice plné kamionů?**

Pokud se používají moderní letadla, není na větší vzdálenosti rozdíl mezi kamionovou a leteckou dopravou zase až tak velký. Uhlíková stopa je asi o 10 % větší. Je to jako bychom místo deseti kamionů vypravili kamionů jedenáct. Druhá věc ale je, že letadlem nelze zboží dopravit až k zákazníkovi. Tedy zatím, protože systémy s drony se už vyvíjí. Každopádně, nelze provozovat nákladní leteckou dopravu bez náležité návaznosti na pozemní dopravu. No, a právě tu pozemní infrastrukturu nemáme vybudovanou. Představ si, co by se stalo, kdyby do Budějovic začalo létat cargo v nějaké větší míře v době, kdy není vyřešena tranzitní doprava ve městě.  

**Vraťme se tedy ještě na zem a konkrétně k železnici. Té se týkaly dva projekty, o které jsi se během minulého roku hodně zajímal. Šlo o [dráhu z Tábora do Bechyně (Bechyňku)](https://jihocesky.pirati.cz/tiskove-zpravy/pirati-nesouhlasi-se-zpusobem-rekonstrukce-historicke-trati-tabor-bechyne/) a o [most přes Orlík u Červené nad Vltavou](https://jihocesky.pirati.cz/tiskove-zpravy/pirati-podporuji-zachovani-mostu-pres-orlickou-prehradu/). Jak to nakonec dopadlo?**

Zatím to ještě nedopadlo. Co se týká mostu přes Orlík, tak tady mi sice Ministerstvo kultury dalo v podstatě za pravdu a most byl znovu zapsán do seznamu národních kulturních památek, ale není dořešena otázka, co bude s mostem dál. Bylo by myslím skvělé, kdyby se stal součástí cyklostezky, ale to je třeba, aby byl kraj v této věci aktivnější. Zatím všichni hrají mrtvého brouka, a dokonce se mi ani nepodařilo získat podklady k výběrovému řízení na demolici starého mostu a stavbu nového. Správa železnic je tají pod záminkou obchodního tajemství. 

Podobná situace je s Bechyňkou. Tam se státní správa rozhodla utratit cca 1,2 miliardy Kč za rekonstrukci s tím, že tam už nebudou moct po rekonstrukci jezdit historické vozy. To celé pod záminkou zrychlení o maximálně pět minut na tři čtvrtě hodiny současné jízdní doby.

Jsou to věci, kde zůstává rozum stát. Je to také přesně to, co má opozice hlídat, aby se neplýtvalo a aby státní správa hospodařila rozumně. Je to ale těžké, protože současná legislativa nedává zastupitelům do rukou potřebné nástroje. Samozřejmě, že se ale budu snažit tyto stavby hlídat a doufám, že rozum nakonec zvítězí.

**Jak vypadá běžná agenda krajského zastupitele a člena Dopravního výboru Jihočeského kraje? Čím se třeba výbor zabývá běžně, tedy kromě těch větších věcí?**

Základem je přečíst každý měsíc několik set stran textu a googlit souvislosti. Například u pozemků je to obtížné, protože neexistuje jednoduchý systém, který by zobrazil podle čísla pozemku jeho umístění na mapě. Musí se to dělat ručně, kopírovat ta čísla z materiálů, zvlášť číslo a zvlášť podlomení. Je to pakárna. 

Dále musím hodně věcí nastudovat. Nejsem na spoustu věcí odborník, takže například s Bechyňkou jsem strávil mnoho večerů, abych nastudoval podrobnosti o elektrické trakci. Máme sice krajský expertní tým pro dopravu, který mi pomáhá, ale stejně musím mít k jednotlivým věcem náležité znalosti, když o nich mám hlasovat.

Co se týká dopravního výboru, tak z něj jsem spíš zklamán. Je to více politický než odborný orgán. Tím nechci říct, že dopravě lidé, co tam sedí, nerozumí. V tomhle ohledu jsem naopak já spíš začátečník, ale zhusta se tam hledají argumenty, proč je rozhodnutí rady správné, než aby se skutečně objektivně hodnotily věci z technického pohledu a zastupitelům se radilo, jak mají rozhodnout ne z politického, ale z technického hlediska. 

Jinak dopravní výbor řeší ty samé problémy jako zastupitelstvo. Takže by se dalo říct, že to není práce navíc. Já to beru tak, že je to hlavně příležitost, jak předem sdělit ostatním stanovisko Pirátů. Je to z mého pohledu důležité, protože chceme dělat transparentní politiku.

**S jakým pochopením se setkáváš? Jsou stanoviska Pirátů pro ostatní akceptovatelná, nebo je spíše odmítají?**

Jak v čem. Dá se říct, že si na nás teprve zvykají. Občas tedy dojde i přímo na zasedání zastupitelstva k ostré slovní přestřelce. Co si tak vzpomínám, například při volbách přísedících u soudu. My striktně zastáváme stanovisko, že soudy by měly být apolitické. Proto jsme nepodpořili kandidáty, kteří jsou zároveň funkcionáři v nějaké politické straně. Na to koalice reagovala tak, že chceme lustrovat lidi. To je ale samozřejmě nepochopení problému. Z našeho pohledu je evidentní, že přísedícího soudu nemůže dělat předseda místní organizace strany XY. To byl tedy příklad toho, kdy jsme se dostali do politického sporu. 

Co se týká odborných věcí, tak tam velice záleží na tom, jak dlouho předem dostaneme podklady. Řídíme se striktně takzvaným demokratickým minimem, takže nemůžeme rozhodnout to, o čem nezískáme dostatečný přehled. Myslím si ale, že na to si koalice také pomalu zvyká. Například s už zmíněným IDS se snažíme spolupracovat a dávat návrhy na zlepšení. Myslím, že tím jsou Piráti také unikátní - že si nic nenechávají pro sebe, pro nějaký pozdější politický boj. Nejde nám o to, jestli nás lidé budou volit, ale snažíme se rozhodovat podle faktů tak, aby z našich rozhodnutí měl prospěch co možná největší počet občanů kraje. 

**Vidíš tedy do budoucna potenciál pro naplnění programových vizí Pirátů?** 

Určitě. Několik našich programových bodů už koalice dokonce přijala ve své koaliční smlouvě. Netvrdím, že vědomě, ale jsou tam. Budeme samozřejmě hlídat, aby se něco nezvrtlo, protože když dva dělají totéž, nemusí to být totéž. 
