---
layout: post
category: blog
published: true
title: 'Martin Mareda: Smysl vedení města není jen v manažerské práci, ale také v komunikaci s lidmi'
date: '2022-04-19'
author: Luboš Kudláček
image: 2022/mm-web.jpg

description: 'Hudebník Martin Mareda je od začátku letošního roku novým pirátským krajským zastupitelem, kromě toho ale působí jako místostarosta města Tábora,  kde má na starosti odbor správy majetku města a městské organizace Bytes a Správu lesů města Tábora. Původní profesí adiktolog je také lídrem letošních komunálních voleb, v Táboře chce pokračovat v započaté práci a již brzy představí priority a program.'
tags:
  - Tábor
  - zdravotnictví
---
**Hudebník Martin Mareda je od začátku letošního roku novým pirátským krajským zastupitelem, kromě toho ale působí jako místostarosta města Tábora,  kde má na starosti odbor správy majetku města a městské organizace Bytes a Správu lesů města Tábora. Původní profesí adiktolog je také lídrem letošních komunálních voleb, v Táboře chce pokračovat v započaté práci a již brzy představí priority a program.**

**Martine, jak jsi se vlastně dostal k politice? Má něco společného adiktologie se správou města?**

Vždycky říkám, že jsem měl asi krizi středního věku, protože ve čtyřiceti letech jsem si založil druhou hudební kapelu, narodilo se mi třetí dítě, syn, a k tomu jsem se dal na politiku. Ta mě samozřejmě zajímala i dřív, ale bylo to pouze z pozice sledování a případně kritizování, bez nějaké akce. Chtěl jsem tedy od klávesnice přejít k nějakým aktivním krokům, zapojit se do dění a něčím přispět našemu městu.

**Proč zrovna k Pirátům?**

Ten zájem o politiku jsme měli společný s Martinem Kučerou, což je teď také člen Pirátů. V té době jsme se tedy společně zamýšleli, jestli vstoupit do nějakého táborského hnutí, nebo se přidat k nějaké straně, která působí celostátně. Vyhrála u nás ta druhá možnost, ale zároveň jsme nechtěli do nějaké, řekněme, populární strany. Hledali jsme spíš něco alternativního, punkovějšího. No a to byli Piráti, jejich programové cíle nás táhly nejvíc.

**Které cíle konkrétně myslíš?**

Za prvé jsem aktivní hudebník a hrozně mě štve OSA. Neříkám, že autorský zákon je špatně, protože každý hudebník a autor by měl být nějakým způsobem chráněn. Ale OSA to prostě dělá neprůhledně a hlavně nesystémově. 

A za druhé se mi líbil ten princip spoluúčasti veřejnosti na politickém rozhodování. To má pro mě pořád velký význam, myslím si, že lidé by se měli do dění zapojovat a mělo by jim to být soustavně umožňováno. Podle mého názoru se ale občané o politiku zajímají vždycky jen před volbami nebo po volbách a já tohle vnímám jako deficit - celá společnost by se měla průběžně zapojovat a zajímat mnohem víc.

**V roce 2018 jsi se stal aktivním politikem, zastupitelem. Změnil se nějak tvůj názor nebo pohled na tu politiku při reálných zkušenostech? Ovlivnilo tě to nějak?**

Jsem člověk spíš diplomatického ražení, snažím se s lidmi domluvit a jsem otevřený kompromisům. Politika o tomto je, takže bych řekl, že mě nic závažného zas tak nepřekvapilo. Musel jsem si ale zvyknout na to, že je tu takové kolbiště, což v komunální politice představuje zastupitelstvo a jeho zasedání. Na tomto kolbišti se nejvíc ukazují ty opoziční i další strany a i když se snažíme z pohledu koalice s opozicí dojednávat všechny záležitosti předem a hledat kompromisy, tak stejně si to někteří zastupitelé nechávají až na jednání zastupitelstva. Ale to k tomu patří, neříkám to jako chybu, ale musel jsem si zvyknout na to, že to je v podstatě trošku divadlo.

**Místostarostou nejsi ale od začátku že? Jak jsi se jím stal?** 

V koalici jsme byli od začátku. Původně jsem se stal jenom zastupitelem, ale pak, v březnu 2021, došlo ke koaličnímu zemětřesení ohledně autonehody místostarostky. Ta nedokázala svým politickým partnerům okolnosti této nehody vysvětlit, byla odvolána a koalice se tak stala menšinovou, protože její hnutí koalici poté opustilo. Následně bývalá koaliční strana po smírčích jednáních navrhla jako nového místostarostu mě a ostatní koaliční strany s tím souhlasily.

**Co obnáší práce místostarosty?**

Vzhledem k tomu, že jsem nastoupil do rozjetého vlaku, tak jsem nepřevzal všechny gesce bývalé místostarostky. Převzal jsem „jen“ odbor správy majetku, což je dostatečně obtížná gesce, a pak jsem pod sebe dostal dvě městské společnosti, a to Bytes, který se věnuje bytovému hospodářství, a Správa lesů města Tábora.

Práci místostarosty bych rozdělil do dvou rovin. Jedna je opravdu o práci v těch gescích, musel jsem se seznámit s fungováním těch zmíněných městských společností a odbor správy majetku řídím nejen manažersky, ale i  jako politik, který posunuje dál věci z koaličního programu.

Druhá rovina v té práci místostarosty je být tady pro veřejnost. Znamená to, že jsem v úřední hodiny k dispozici, občané mě mohou na úřadě najít, mohou se ke mně objednat, o čemkoli si popovídat, o čemkoli se informovat, na cokoli si postěžovat. Svou roli ve vedení města vnímám nejen v té manažerské práci a prosazování politických cílů, ale také jako pozici takového trošku ombudsmana.

Aktuálně se také hodně zabývám koordinací pomoci uprchlíkům, což se týká mimo jiné městských bytů. Tábor jich má dost, přes 3 tisíce, a na začátku jsme si řekli, že z tohoto počtu jich pro ukrajinské uprchlíky, které mají nějakou vazbu na naše město, uvolníme asi tři desítky. Ty v základu vybavíme a po výběrovém řízení je předáváme na první tři měsíce za výhodnějších podmínek, přičemž předpokládáme, že po této době dostanou nájemníci klasickou smlouvu se všemi povinnostmi i právy.  

**Vrátím se k celkovému angažmá Pirátů ve vedení města. Co se konkrétně tobě podařilo během uplynulého období od voleb v roce 2018 prosadit z programu?**

Jako zastupitel jsem se od začátku věnoval dluhové problematice a dostupnosti zdravotní péče. Ve věcech okolo dluhů jsem upozorňoval, tehdy ještě jako předseda komise pro pohledávky, na nedůstojné a extra vysoké poplatky z prodlení, které vznikaly při dluzích za nájem. K částečnému vyřešení této záležitosti nám pomohlo i tzv. Milostivé léto. Jako člen komise sociální jsem byl při zrodu nového  transparentnějšího hodnocení dotací pro sociální služby. Co se týká té zdravotní péče, tam jsem, již jako místostarosta, na to dostal větší prostor. Na nejbližší radu a poté na zastupitelstvo tak půjdou mé návrhy na dva dotační programy, které by mohly nedostupnost zdravotní péče částečně řešit. Měl by tam být dotační titul na podporu studentů v oboru zubní lékařství, který snad bude lékaře motivovat k návratu do Tábora. A druhý dotační titul je vlastně bezúročná půjčka na podporu otevírání nových ordinací, ať už zubařských, pediatrických nebo praktických.

**Co plánuješ do budoucna? Na co se chcete v Táboře zaměřit?**

Budeme samozřejmě pokračovat v načatých projektech, mimo jiné v těch, které jsem zmiňoval. Můžu slíbit, že brzy představíme naše priority a program, to ale bude součástí kampaně, takže to teď nechci prozrazovat. A budeme se jistě držet našich pirátských hodnot a základních programových vizí, to je ale samozřejmost.
