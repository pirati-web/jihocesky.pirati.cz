---
layout: post
category: blog
published: true
title: 'Jiří Roubíček: Cestovní ruch potřebuje podporu a zákon, který by ji zajistil'
date: '2022-02-04'
author: Luboš Kudláček
image: 2022/jiri-roubicek-rozhovor2.jpg

description: 'Krajský zastupitel Jiří Roubíček se zabývá cestovním ruchem a sportem. Je členem krajské komise pro cestovní ruch a zároveň působí v hodnotící komisi, která rozhoduje o krajských dotacích do tohoto odvětví. Jak mimo jiné říká, cestovní ruch potřebuje v současné době podporu, nikoli však v podobě marketingových kampaní na vouchery, nýbrž například finanční pomocí jednotlivým kulturním či sportovním akcím v jihočeských obcích.'
tags:

---
**Krajský zastupitel Jiří Roubíček se zabývá cestovním ruchem a sportem. Je členem krajské komise pro cestovní ruch a zároveň působí v hodnotící komisi, která rozhoduje o krajských dotacích do tohoto odvětví. Jak mimo jiné říká, cestovní ruch potřebuje v současné době podporu, nikoli však v podobě marketingových kampaní na vouchery, nýbrž například finanční pomocí jednotlivým kulturním či sportovním akcím v jihočeských obcích.** 

**Krajské komise jsou poradní orgány Rady Jihočeského kraje, předpokládám tedy, že když jsi v komisi pro cestovní ruch, věnuješ se cestovnímu ruchu a pomáháš s rozhodnutími přímo radě?**

Ano, cestovní ruch je mé hlavní téma, kromě toho se zabývám ještě sportem. Co se týče cestovního ruchu, tak komise se stará hlavně o celkovou strategii. Souvisí to hodně s Jihočeskou centrálou cestovního ruchu, což je příspěvková organizace, která se o cestovní ruch v kraji stará. Díky tomu, že jsem také v hodnotící komisi pro rozdělování peněz do tohoto odvětví, mám celkový přehled a můžu volit co nejlepší cestu podpory cestovního ruchu.  

**Podle čeho se rozhoduješ? Můžeš uvést nějaký konkrétní případ dotace a další podpory cestovního ruchu?**

Cestovní ruch je teď kvůli koronaviru v úpadku a já se snažím prosazovat, aby byly krajské peníze investovány efektivně. Třeba teď na podzim proběhla podpora ve formě voucherů na ubytování, která [byla vyloženě neúčinná](https://jihocesky.pirati.cz/tiskove-zpravy/jiri-roubicek-kampan-cestovni-ruch/). Jihočeský kraj utratil zhruba 390 tisíc korun za marketingovou kampaň a výhry v soutěži o ubytování, výsledkem je ale jenom asi 100 uplatněných voucherů. To je hodně málo. Naším cílem je prodloužit turistickou sezonu v kraji a chtěli bychom podporovat spíš například kulturní a sportovní akce v jednotlivých obcích, které mají pro cestovní ruch přínos. To je cesta, po které chceme jako Piráti jít.

**Má Jihočeský kraj problém s cestovním ruchem?**

Přes letní sezonu se to nedá říct, to jsme na tom velice dobře. Minulé léto bylo dokonce asi nejúspěšnější v historii, protože lidé nemohli kvůli covidu za hranice. Ale na jaře nebo na konci léta problém máme, turistů sem jezdí málo a naším cílem je turistickou sezonu prodloužit. Aby to nebylo jen o létě v okolí Lipna a podobně, kam by lidé stejně jezdili i bez naší podpory. To se dá právě udělat podporou konkrétních akcí nebo přímo jednotlivých destinací.

**Kolik peněz jde z kraje do cestovního ruchu?**

Jihočeská centrála cestovního ruchu (dále jen JCCR) měla dřív 42 milionů, v dnešní době má rozpočet 30 milionů korun. Je to samostatný „úřad“, který má pod sebou sedm destinačních agentur, v každé platí jednoho člověka jako projektového manažera a přispívá i na provoz. 

**Funguje to dobře?**

JCCR se sice stará o celkový marketing v Jihočeském kraji, ale zároveň řídí jednotlivé destinační agentury, které se starají o podporu cestovního ruchu ve své oblasti (Česká Kanada, Lipensko apod.) My bychom chtěli, aby tyto destinační agentury měly větší možnost samostatně vytvářet vlastní produkty a JCCR by je pak jenom zaštiťovala a propagovala. Problém je v tom, že destinační agentury jsou většinou podfinancovány a jejich zdroje jsou nerovnoměrné. Některé dostávají velkou podporu od měst, kde působí, ale jiné se musejí spolehnout jen samy na sebe. Myslíme si, že by JCCR mohla fungovat efektivněji a levněji, a ušetřené peníze by pak mohly jít přímo jednotlivým destinacím.

**Kde získáváš odborné informace, na jejichž základě se rozhoduješ v komisích a v zastupitelstvu?**

Máme v kraji dobře fungující expertní tým pro cestovní ruch. Úzce spolupracuji s Jaroslavem Hansalem, který je mimo jiné v komisi pro cestovních ruch v Českých Budějovicích. Funguje to velmi dobře a sluší se Jardovi poděkovat. A pak máme expertní tým na sport, kde zase spolupracuji s Jaromírem Kopřivou, který je radní v Jindřichově Hradci a působí v krajské sportovní komisi, a s píseckým zastupitelem Michalem Horákem. Všem patří velké poděkování.

**V tom sportu řešíš konkrétně co?**

Jedna z prvních věcí bylo upozornění na z našeho pohledu [hodně nespravedlivé rozdělení peněz sportovním klubům](https://jihocesky.pirati.cz/tiskove-zpravy/zastupitelstvo-dotace-kolektivni-sport/). Na popud Jardy Kopřivy jsme potom dokázali změnit hodnotící kritéria v krajských dotačních titulech pro sportovce. Například tak, aby počet takzvaných mrtvých duší, tedy sportovců, kteří jsou v klubu sice zapsáni, ale ve skutečnosti se tomu sportu aktivně nevěnují, tolik neovlivňoval výši přidělených peněz. 

Dalším naším cílem je, aby kraj nepodporoval jenom organizované sporty, ale také ty neorganizované. [Jde nám o výstavbu sportovišť](https://jihocesky.pirati.cz/tiskove-zpravy/pirati-chteji-podporu-neorganizovaneho-sportu/) typu skateparků, parkurových a pumptrackových hřišť v menších obcích jihočeského kraje, protože ty si je samy nemohou dovolit, ale určitě si je jejich obyvatelé zaslouží.

Aktuálně řešíme také olympiádu dětí a mládeže, která má být v roce 2024 jen v Českých Budějovicích a v nedaleké Hluboké nad Vltavou. Kvůli tomu se nyní omezuje počet sportů a tím pádem i sportovců, přitom by stačilo, kdyby si olympiáda rozšířila i do dalších blízkých obcí.

**Máš ještě nějaké další plány do budoucna?**

Obecně v politice bych byl rád, kdyby bylo krajské zastupitelstvo více nakloněno otevřenosti a transparenci. Z opozice se budu dál snažit prosazovat náš pirátský program, což jsou všechny ty věci, o kterých jsme dnes mluvili. Ve sportu chceme ještě pokračovat v tlaku na spravedlivé a efektivní rozdělování peněz nejen sportovním klubům, ale všem sportovcům.

A co se týče cestovního ruchu, tam bych chtěl začít víc spolupracovat s Ministerstvem pro místní rozvoj a zapojit se do přípravy zákona o cestovním ruchu. Ten nám v České republice zoufale chybí a chtěl bych se na jeho vzniku aktivně podílet. 