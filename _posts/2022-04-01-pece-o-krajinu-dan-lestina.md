---
layout: post
category: blog
published: true
title: 'Jihočeští Piráti navrhují podpořit spolky a obce v péči o jihočeskou krajinu, ohrožené druhy i toulavé kočky'
date: '2022-04-01'
author: Piráti Jihočeský kraj
image: 2022/dl-web-brezen.jpg

description: 'Zastupitelstvo Jihočeského kraje schválilo podporu mysliveckým, včelařským a rybářským sdružením a záchranným stanicím pro ohrožená zvířata. To jihočeští Piráti podpořili svými hlasy, nicméně k programu mají řadu konkrétních připomínek, které dosud nebyly zapracovány. Zejména je to rozšíření okruhu možných dotovaných projektů.'
tags:

---
**Zastupitelstvo Jihočeského kraje schválilo podporu mysliveckým, včelařským a rybářským sdružením a záchranným stanicím pro ohrožená zvířata. To jihočeští Piráti podpořili svými hlasy, nicméně k programu mají řadu konkrétních připomínek, které dosud nebyly zapracovány. Zejména je to rozšíření okruhu možných dotovaných projektů.**

*„Když už máme dotační opatření s názvem ‚ochrana druhů‘, bylo by dobré, aby obsahovalo skutečně ochranu ohrožených druhů zvířat a rostlin, tedy například, aby byly podpořeny různé organizace v péči o cenné lokality s jejich výskytem. V současnosti toto opatření podporuje pouze myslivecká, rybářská a včelařská sdružení a záchranné stanice. Jejich práce si vážíme a z těchto dotací se hradí převážně smysluplné projekty, proto jsme materiál podpořili a rádi bychom je i nadále zachovali, nicméně v ochraně ohrožených druhů jsou priority opravdu jinde,“* řekl po jednání zastupitelstva Dan Leština a dodal: 

*„Chtěli bychom také, aby bylo možné financovat drobné terénní úpravy v krajině za účelem účinnějšího zadržení vody v ní a prevence sucha. Určitě by bylo vhodné drobně upravit podmínky rybářských dotací tak, aby na ně dosáhlo více subjektů a bylo možné žádat i na přírodě bližší metody obnovy populací některých druhů ryb. Podporu si zaslouží i zodpovědné obce a spolky, které věnují péči toulavým kočkám. Mrzí mě, že se pro rok 2022 nenašel způsob, jak tyto věci zařídit, přitom by v rámci krajského rozpočtu šlo o zanedbatelné částky. Doufám, že pro rok následující se pro to vůle najde,“* uzavřel Dan Leština.

O práci v krajském zastupitelstvu, ve výborech a komisích, budou Piráti i nadále informovat, sledovat je můžete [na Facebooku](https://www.facebook.com/pirati.jck) a [na webu](https://jihocesky.pirati.cz/).