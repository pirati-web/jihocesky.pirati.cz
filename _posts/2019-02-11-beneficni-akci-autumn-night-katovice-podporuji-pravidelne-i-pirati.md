---
layout: post
category: blog
published: true
title: Benefiční akci Autumn Night Katovice podporují pravidelně i Piráti
date: '2019-02-11 07:29am'
author: Zbyněk Konvička
image: posts/1_rightnow_reditelka.jpg
description: 'Piráti, Katovice, benefice, koncert'
tags: 'Piráti, Katovice, benefice, koncert'
---
Již šestým ročníkem pokračoval 8. prosince 2018 charitativní hudební projekt Autumn Night Katovice. Parta pořadatelů ze spolku Rally Fans Katovice, katovické hudební kapely Riverside Project a dalších dobrovolníku připravila v kulturním odmě v Katovicích vystoupení pěti kapel různých žánrů. 

V rámci večera zahrály všechny hudební formace bez nároku na honorář a podpořily tak výtěžek celé akce. Jako první se představila folkrockově laděná kapela Right Now. Následovali místní Riverside Project s alternativním rockem. Jako třetí se představila oblíbená blatenská skupina Funkce Šroubu, která do lidí valila svůj hardcore punk. Další blatenská parta Anča band se zhostila akce coby zábavná  taneční skupina. Závěr patřil rock´n ´rollové skupině Element z Českého Krumlova. 

![](posts/2_riverside_project.jpg)

V rámci akce se konala tradiční prodejní výstava dětských výrobků, tentokrát od dětí z Mateřské, Základní a Praktické školy Strakonice, jíž byl věnován i celý večer a posléze 24. ledna 2019 předán i celkový výtěžek z akce ve výši 64 698 korun. Tato škola je určena dětem s
 mentálním postižením, souběžným postižením více vadami a PAS, což je porucha autistického spektra. 

![](posts/3_prodejni_vystava.jpg)

„Chceme poděkovat všem dobrovolníkům, kapelám a partnerům akce a to zejména České pirátské straně, Městysi Katovice, Komunitní nadaci Blanicko-Otavské, firmě DR SERVIS a v neposlední řadě pracovníkům a paní ředitelce ze strakonické speciální školy a školky. Stejně bychom chtěli poděkovat všem návštěvníkům naší charitativní akce, protože bez nich by naše snaha neměla smysl,“ sdělil po předání symobolického šeku s vybranou částkou člen realizačního týmu Martin Mazuch.

Celou akci pravidelně finančně podporují i jihočeští Piráti, kteří svým dílem přispívají k celkovému výtěžku z akce. „Jsme rádi, že můžeme být nápomocni dobré věci. Na benefičním večeru se lidé nejen pobaví, ale vždy se seznámí s konkrétní organizací ze Strakonicka ze sociální nebo školské oblasti, kterou mohou zároveň podpořit. Akce, které mají takovýto přesah a smysl, podpoříme jako Piráti vždy rádi,“ uvedl jihočeský předseda Pirátů a poslanec Lukáš Kolářík, který se od počátků akce na jejím zdárném průběhu také podílí.
