---
layout: post
category: blog
published: true
title: 'Piráti odsuzují diskriminaci žadatelů o programové dotace a vyzývají Radu Jihočeského kraje k nápravě'
date: '2022-12-14'
author: Piráti Jihočeský kraj
image: 2022/jr-dotace.jpg

description: 'Podle aktuálního návrhu Rady Jihočeského kraje budou v roce 2023 znevýhodněni žadatelé o programové dotace, kteří se neúčastnili dotačního programu „My v tom Jihočechy nenecháme“. Návrh uvádí, že u většiny dotačních programů získají při posuzování nových žádostí žadatelé 10 % bodového hodnocení navíc pouze v případě, že se přihlásili do uvedeného dotačního programu.'
tags:
  - zastupitelstvo
  - dotační programy
---
**Podle aktuálního návrhu Rady Jihočeského kraje budou v roce 2023 znevýhodněni žadatelé o programové dotace, kteří se neúčastnili dotačního programu „My v tom Jihočechy nenecháme“. Návrh uvádí, že u většiny dotačních programů získají při posuzování nových žádostí žadatelé 10 % bodového hodnocení navíc pouze v případě, že se přihlásili do uvedeného dotačního programu.**

*„Už v srpnu při vyhlašování dotačního programu My v tom Jihočechy nenecháme jsme vedení kraje upozorňovali, že měli vyhlášení programu konzultovat s těmi, kterých se to týká, tedy s obcemi a organizacemi. To vedení kraje neudělalo, přehodilo na ně odpovědnost, obcím oznámilo, že mají půlku zaplatit a teď jsou překvapení, že se jim do dotačního programu některé subjekty nepřihlásily. Výsledkem toho je diskriminace těchto žadatelů ve všech ostatních dotačních programech na rok 2023,“* řekl krajský zastupitel Jiří Roubíček.

Na rok 2023 je v plánu vyhlásit 23 dotačních programů s celkovou alokací téměř 300 milionů korun. Do dotačních programů se hlásí stovky subjektů od nejmenších spolků přes nadace až po města a obce. Řadě těchto subjektů hrozí, že budou příští rok znevýhodněni, ačkoliv se do dotačního programu My v tom Jihočechy nenecháme ani objektivně přihlásit nemohly, jak dále vysvětluje zastupitelka Veronika Kovářová:

*„Vezměme si například dotační program na podporu venkovských prodejen. To je dotační program, kam se hlásí jak malé obce, tak i malí podnikatelé a vlastníci prodejen. Ti se do dotačního programu My v tom Jihočechy nenecháme zapojit ani nemohli, takže příští rok budou v bodovém ohodnocení přímo znevýhodněni oproti obcím. A takových případů bychom našli celou řadu,”* uvádí Veronika Kovářová.

Krajský zastupitelský klub Pirátů je připraven na zasedání krajského zastupitelstva ve čtvrtek 15. 12. 2022 podpořit návrhy dotačních programů, které budou mít férové podmínky pro všechny žadatele a vyzývá vedení kraje, aby celou věc přehodnotilo a vyhlásilo dotační programy bez této diskriminující podmínky.