---
layout: post
category: blog
published: true
title: 'Jan Hošek: Prací zastupitele se dá smysluplně strávit neomezeně času'
date: '2020-03-05'
author: Luboš Kudláček
image: jan-hosek.jpg

description: 'Jan Hošek: Prací zastupitele se dá smysluplně strávit neomezeně času'
tags: 
  - Hlášení od kormidel
---
Jan Hošek je od komunálních voleb v roce 2018 opozičním zastupitelem v Českých Budějovicích, kde se věnuje IT, transparentnosti a financím. 

**Jaká je tvoje občanská profese, čím se živíš? A změnil se nějak tvůj život v souvislosti s politikou nebo funkcí městského zastupitele?**

Vyvíjím software na zakázku. Má to tu výhodu, že dokážu být časově flexibilní. Myslím, že s funkcí zastupitele přibylo něco zodpovědnosti, ubylo něco času, ale jinak se zas tolik nezměnilo. Víc se změnilo v době, kdy jsem se přidal k Pirátům.

**Čím se aktuálně zabýváš? Co práce zastupitele v největším městě Jihočeského kraje obnáší?**

Snažím se mluvit do informačních technologií na úřadě. Je to můj obor. Jsme sice v opozici, ale v tomhle máme autoritu. Aktivně se podílíme na zadávání tvorby nového webu města, vyjadřujeme se k zadáním dalších IT zakázek. Aktuálně se pokouším vytipovat ve spolupráci s odborem informačních technologií, kde by se současný software dal snadno nahradit svobodným softwarem a tím uvolnit nějaké peníze na jiné věci, které odbor potřebuje.

Potom se zabývám transparentností. Je to důležitá věc pro veřejnou kontrolu. Město a městské společnosti musí zveřejňovat smlouvy v registru. Ne vždy se to děje zcela podle zákona. Někdy je to z nezkušenosti úředníků, jindy je to nechuť zveřejňovat například cenu smlouvy. Snažím se o nápravu v jednotlivých případech a o zavedení dobré praxe.

Jsem také členem finančního výboru zastupitelstva. Ten by měl kontrolovat hospodaření s majetkem a financemi města, a radit v této oblasti zastupitelstvu. U nás to tradičně moc nedělá. Snažím se, aby se to zlepšilo. Je to boj. Bohužel musím říct, že zatím marný.

A v neposlední řadě se účastním zasedání zastupitelstva. Tomu samozřejmě předchází příprava, čtení materiálů, žádání stanovisek našich expertů. Snažíme se důležité nebo sporné věci probírat nejen s místními Piráty, ale také s širší veřejností.

**Kolik času Ti ta práce zabere měsíčně?**

Mluvíš o práci, ale on je to spíš takový koníček, který může zabrat pár hodin měsíčně, ale dá se tím smysluplně strávit neomezeně času. Odměna takzvaně neuvolněného zastupitele je omezená zákonem a je to kolem 3000 Kč. Odhaduji, že věcmi spojenými s funkcí zastupitele strávím měsíčně desítky hodin.

**Zmiňuješ marný boj ve finančním výboru, jak je to u těch ostatních věcí, když jsou Piráti v opozici? Daří se alespoň postupně na těch věcech pracovat a posouvat je kupředu?**

Důležitá role opozice je hlídat, co plánuje koalice a špatné věci kritizovat tak, aby se nerealizovaly. Tak například díky našemu úsilí nedošlo k [demolici sportovní haly](https://cb.pirati.cz/blog/2019/06/26/rozhovor-hala/), nebo díky mně město nepodpořilo projekt [protidrogového vlaku](https://cb.pirati.cz/blog/2019/06/14/mesto-se-chysta-podporit-zastaraly-projekt-protidrogove-prevence-revolucni-vlak/), který opakovaně kritizují odborníci v oboru jako neúčinný. 

Ale samozřejmě jsme i konstruktivní a přebíráme iniciativu tam, kde to je možné. Malé krůčky kupředu se občas podaří. Například na svém druhém [zasedání zastupitelstva](https://c-budejovice.cz/sites/default/files/meeting_resolutions/z_zm_a_10-12-2018_0.pdf) jsem navrhl drobnou úpravu tarifu MHD, která ušetří komplikace rodičům malých dětí. Nejdřív to sklidilo kritiku, ale dnes už to [vzal náměstek pro dopravu zjevně za své](https://budejcka.drbna.cz/zpravy/spolecnost/26705-maminky-budou-moct-vyuzivat-zvyhodnene-jizdne-v-autobusech-i-bez-deti.html). :-) Ale zásadnější věci, které nemá koalice ve své smlouvě, budou nejspíš čekat na příští volební období.
