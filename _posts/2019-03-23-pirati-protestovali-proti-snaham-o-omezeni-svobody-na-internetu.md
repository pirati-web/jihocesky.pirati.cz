---
layout: post
category: blog
published: true
title: Piráti protestovali proti snahám o omezení svobody na internetu
date: '2019-03-23 08:58pm'
author: Zbyněk Konvička
image: /assets/img/posts/d11.jpg
description: >-
  demonstrace, Piráti, České, Budějovice, Evropská, unie, copyright, směrnice,
  článek 11, článek 13
tags: >-
  demonstrace, Piráti, České, Budějovice, Evropská, unie, copyright, směrnice,
  článek 11, článek 13
---
Jihočeští Piráti se v sobotu 23. března přidali k celoevropskému protestu proti snahám některých europoslanců omezit svobodný internet, zavést cenzuru a zvýhodnit velké korporace oproti menším vydavatelům a novinářům – tzv. reformou copyrightu.

![null](/assets/img/posts/d1.jpg)

Demonstraci Zachraňme internet! Piráti uspořádali na náměstí Přemysla Otakara II. v Českých Budějovicích, kam si v téměř letním počasí našlo cestu kolem osmi desítek lidí. Podobná setkání se odehrávala ve většině krajských měst České republiky a mnoha městech Evropské unie.

„Věřím v sílu demokracie a v to, že náš hlas bude slyšet! Již za pár dní budou poslanci Evropského parlamentu rozhodovat o finální podobě tzv. směrnice o copyrightu. Reforma copyrightu je nutná a je dobře, že to Evropská unie řeší, protože nové technologie přišly velkou rychlostí a legislativa nestihla držet krok. Evropská unie je prostor, který tvoříme všichni společně. V širším kontextu jde o zásadní změnu: pokus zavést jednotný digitální trh, na kterém by data a informace proudily ještě rychleji a efektivněji. Problém je, že finální verze obsahuje několik zásadních nedostatků,“ uvedla na úvod svého proslovu Jana Koláříková, která je na pátém místě kandidátky do Europarlamentu.

![null](/assets/img/posts/d9.jpg)

Podle jejích slov je předmětem největší kritiky zmiňované směrnice článek 13. Týká se takzvaných nahrávacích filtrů. Pokud poskytovatel umožňuje uživatelům nahrávat libovolný obsah, je zodpovědný za to, aby ten obsah neporušoval autorská práva. To se netýká jenom Facebooku nebo YouTube, ale i malých služeb, jako jsou třeba diskusní fóra. Problém je, že tyto filtry jsou hloupé. Nechápou kontext, takže nepoznají, že jde o parodii, satiru nebo jiné oprávněné použití. A proti robotovi není odvolání. Článek 13 zásadně změní internet tak, jak ho známe a nepomáhá nikomu kromě velkých korporací, které vlastní autorská práva.

![null](/assets/img/posts/d4.jpg)

Jako názornou pomůcku použili Piráti na demonstraci „FILTRROBOTA“, který „vyhodnocoval“ namalované obrázky – zda mohou na internetovou síť – ta byla znázorněna z provázků.

![null](/assets/img/posts/d10.jpg)

„Dalším problémem je takzvaná daň z odkazu, hlavní myšlenka článku 11, která zavádí poplatek za citování textu. Zatímco nyní jste mohli citovat libovolný článek nebo autorský obsah, samozřejmě s odkazem na zdroj, teď to půjde jen po zakoupení licence. To opět nutí poskytovatele přenášet náklady na uživatele – no a pokud to nedokážou zaplatit ani z uživatelských poplatků, zaniknou,“ varovala Jana Koláříková.

Jak by to vypadalo v praxi? „Uvidíte náhledy jen těch článků, za které vydavateli zaplatí poskytovatel služby. Jenže proč by například Google měl chtít platit novinářům za to, že jim dělá reklamu? Naopak své odkazy zdarma rádi poskytnou různí konspirátoři a svými “zprávami” zaplaví sociální sítě i vyhledávače. Ostatně daň z odkazu už zkusili zavést v Německu a dopadlo to přesně takhle. Bití na tom nakonec byli téměř všichni. Právo citovat tu máme už stovky let a není dobrý nápad ho takto omezovat,“ pokračovala Jana Koláříková.

![null](/assets/img/posts/d6.jpg)

„Tahle směrnice změní internet pro všechny k horšímu v zájmu pár velkých firem. Ale spousta lidí si to naštěstí uvědomuje - petici podepsalo už skoro šest milionů lidí, do ulic vyšlo v Německu tisíce lidí a dnes jsme se k nim přidali my i celá Evropa,“ doplnila Jana Koláříková.

V loňském roce Piráti směrnici na chvíli zastavili, ale teď bohužel prošla ještě horší verze. „Proto jsme dnes vyšli do ulic a já vám za to děkuji. Má to smysl a náš hlas je slyšet! Napište či zavolejte europoslancům, sdílejte informace o směrnici nebo se podívejte na webovou stránku www.zachraninternet.cz. Příští týden  v úterý 26. března se rozhodne o osudu internetu, tak dejme najevo, že nám to není jedno.
 Zachraňme internet! Děkuji vám,“ uzavřela Jana Koláříková.

 [
ZACHRAŇ INTERNET](https://zachraninternet.cz/)
