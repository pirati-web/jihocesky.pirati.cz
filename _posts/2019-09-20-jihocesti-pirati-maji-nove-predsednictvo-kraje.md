---
layout: post
category: blog
published: true
title: Jihočeští Piráti mají nové předsednictvo kraje
date: 2019-09-20'
author: Zbyněk Konvička
image: posts/zastupitele-cb.jpg
#image: posts/pirati-krajske-forum-pisek.jpg
description: Jihočeští Piráti mají nové předsednictvo kraje
tags: >-
  Špak, Kolářík, Koláříková, Kudláčková, Mareš, předsednictvo, kraj, Jihočeský,
  Piráti
---
__JIHOČESKÝ KRAJ – Členská základna jihočeských Pirátů si v těchto dnech zvolila nové předsednictvo krajského sdružení. Předsedou se nově stal Josef Špak z Českých Budějovic. Dalšími místopředsedy byli zvoleni Lukáš Kolářík z Katovic, Zuzana Kudláčková a Lukáš Mareš z Českých Budějovic a Jana Koláříková z Písku. Nové předsednictvo nyní především provede sdružení volbami do krajského zastupitelstva.__

Nový krajský předseda jihočeských Pirátů Josef Špak je zároveň předsedou místního sdružení Českobudějovicko a zastupitel Českých Budějovic. Pomyslnou štafetu mu předával dosavadní předseda a poslanec Lukáš Kolářík se slovy: „Po třech letech v čele krajského sdružení je na čase předat žezlo dál. O tuto náročnou pozici se ucházelo hned několik kvalitních kandidátů, ze kterých členové vybrali nakonec Pepu Špaka. Jeho předchozí důsledná práce mě ujišťuje, že bude dobrým předsedou. Osobně pro to udělám maximum tím, že mu budu zvláště ze začátku k ruce. Přeji mu v nové funkci hodně úspěchů a zkušeností.“

Mezi priority nového předsedy Josefa Špaka budou patřit reprezentace krajského sdružení, dohled nad hospodařením a rozvoj technických systémů. „Asi nejnáročnějším úkolem, který nás teď čeká, je zorganizovat krajské volby. Předsednictvo musí být dostatečně aktivní, a zároveň dbát na dodržování pirátských demokratických principů a pravidel. Jak při přípravě voleb, tak obecně.”

Nově zvolení místopředsedové se chtějí zaměřit každý na jemu blízký úsek krajské agendy. Lukáš Kolářík se chce věnovat vnitřním procesům. „Naše krajské sdružení se za poslední roky dramaticky proměnilo, rozrostli jsme se o nové členy a ustanovili jsme expertní týmy. To sebou přirozeně nese nové výzvy a požadavky na organizaci, které se teď chci coby místopředseda věnovat. Věřím, že nám automatizace činností výrazně ulehčí práci a my tak budeme moci soustředit více energie do práce pro občany,” říká bývalý krajský předseda a nově místopředseda jihočeských Pirátů. 

Zuzana Kudláčková se zaměří na intenzivnější spolupráci a koordinaci Pirátů napříč krajem. „Nejenom v okresních městech máme příznivce, ale i v menších obcích klíčí pirátské myšlenky a já budu pracovat na tom, aby byly slyšet. Krajské volby se týkají všech obcí, nejen těch velkých,” upřesňuje svou vizi další z místopředsedů Zuzana Kudláčková.

Lukáš Mareš si vezme na starost předávání svých zkušeností nabraných na budějovické radnici. „Chci se věnovat koordinaci krajských expertních týmů a důkladné přípravě na krajské volby,” dodává českobudějovický zastupitel.

Jana Koláříková se chce zaměřit na práci s lidskými zdroji. „V Jihočeském kraji máme krajské expertní týmy, z nichž některé se pravidelně scházejí, jiné teprve vznikají a potřebují podporu. Zároveň nás brzy čeká kampaň do kraje, proto bude potřeba aktivizovat dobrovolníky a zaměřit se na zvyšování kompetencí čelních kandidátů,” avizuje své plány místopředsedkyně, která je současně vedoucí personálního odboru České pirátské strany. 

Nové vedení jihočeských Pirátů se s členskou základnou poprvé sejde 27. října 2019 na krajském fóru v Soběslavi.
