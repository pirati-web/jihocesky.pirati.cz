---
layout: post
category: blog
published: true
title: Ivan Bartoš pokřtil pirátské centrum ČePiCe rumem Republika
date: '2018-04-08 10:48am'
author: Zbyněk Konvička
authorId: zbynek.konvicka
image: posts/1-hlavni-foto.jpg
description: 'Ivan, Bartoš, Lukáš, Kolářík, ČePiCe, Pirátské, centrum, České, Budějovice'
tags:
  - ČePICE
  - Ivan Bartoš
---
Do flotily pirátských center se 7. dubna přidala i ČePiCe. Po Plzni, Jihlavě a Olomouci se otevřela další krajská základna Pirátů v Hradební ulici 13 v Českých Budějovicích. Rumem Republika ji v podobě pirátského klobouku s dredy symbolicky pokřtili předseda Pirátské strany Ivan Bartoš a jihočeský poslanec Lukáš Kolářík. Do útulných prostor středověkého domu s členitým dvorkem a jedinečným výhledem na Černou věž si cestu našlo cca 150 návštěvníků. 

![](posts/4.jpg)

„Otevřeli jsme právě naše pirátské centrum ČePiCe, to je náš hardware, a nyní potřebujeme do něho software, a třeba ten váš, aby to tady žilo a něco se tu dělo,“ sdělil v úvodu jihočeský poslanec Lukáš Kolářík, který tak přítomné vyzval k tomu, aby si program centra vytvářeli do jisté míry také sami, tedy i lidé mimo Pirátskou stranu. Podle něj by ČePiCe měla fungovat jako multifunkční prostor pro různé organizace a aktivity, nikoliv jako uzavřené kanceláře bez života. Fungovat by v ČePiCi měla i kavárna a uvažuje se i o coworkingovém prostoru, sdílené kanceláři pro lidi tzv. na volné noze, kteří si nechtějí platit drahé kanceláře a zároveň nechtějí nebo nemohou pracovat z domova.

![](posts/11.jpg)

„Měl jsem to štěstí být u otevírání několika pirátských center, a vždy to je prostředí, které má určitý spirit. Buď je to nízkoprahovka nebo má historický interiér. Když jsme před skoro devíti lety jako Piráti vznikali, neříkali jsme jako Andrej Babiš: „Já nějsu politik!“, ale říkali jsme, že sic nejsme úplně politici, poněvadž jsme to nikdy nedělali, ale jsme kulturně-společenské hnutí. Lidi, kteří jsou aktivní, mohou vstoupit do strany a dělat politiku. A ti, co nechtějí vstoupit k Pirátům, tak s námi roky mohou spolupracovat i jinak. Pirátská strana funguje jako platforma, jako prostředí, kde i na specifických tématech počínaje kožešinovýma farmama a konče sofistikovanými výpočty všehomíra se lidé mohou potkat a mají šanci se o tématech bavit s odborníky. A pirátská centra jsme koncipovali různě, jako kavárnu nebo promítací sál, ale vždy tam narazíte na lidi, se kterými si můžete promluvit,“ sdělil v úvodu pirátský předseda Ivan Bartoš.

![](posts/1-g.jpg)

Podle jeho slov by podobné pirátské přístavy měly vznikat v dalších městech republiky s ambicí, že ať přijedete do jakéhokoliv místa a budete se chtít setkat s lidmi podobně naladěnými, které zajímají témata od kultury přes ekologii, věci veřejné až po lidská práva, tak tuto možnost mít budete právě v pirátských centrech. „Ty budou i v komunálních volbách skvělými místy pro setkávání a debaty nad lokálními tématy,“ dodal Ivan Bartoš.
