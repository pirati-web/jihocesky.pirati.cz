---
layout: post
category: blog
published: true
title: Písečtí Piráti jsou proti snižování počtu zastupitelů
date: '2018-02-26 11:56pm'
author: Piráti Písecko
image: /assets/img/posts/chmee-2-wikimedia-pisecka-radnice.jpg
description: 'Písek, Piráti, radnice, zastupitelstvo'
tags: 'Písek, Piráti, radnice, zastupitelstvo'
---
Na příštím zasedání zastupitelstva dne 8. března bude projednáván návrh na zachování počtu zastupitelů města Písku. Návrh zpracovala tajemnice úřadu Zlatuše Hofmanová a zastupitelstvu jej předkládá starostka Písku Eva Vanžurová (Jihočeši 2012). Návrh doporučuje zachovat počet 27 zastupitelů.

Objevují se však snahy na výrazné snížení počtu zastupitelů. Dle námi zjištěných informací se jedná zejména o návrh místostarosty města Jiřího Hořánka (ANO), který bude navrhovat snížení počtu členů na 21. Tento zásah má vliv i na velikost Rady města, která by v takovém případě mohla čítat maximálně 7 členů. Návrh ovlivňuje nejen komunální volby, které se budou konat v tomto roce a které by zvýhodnily některé strany, ale i následnou práci radnice.

K věci se vyjadřuje i pirátský zastupitel Martin Brož: „Pokud matematicky vezmu rozpětí obce mezi 10–50 tisíci obyvateli a v závislosti na tom je doporučeno mít 15–35 členů zastupitelstva, pak vychází, že Písek by dle tohoto kvora měl mít s jeho 30 tisíci obyvateli 25 zastupitelů. Jelikož má Písek spádové oblasti okolních obcí, tak jejich zastoupení 27 členy je matematicky zcela správné, tudíž nevidím důvod, proč by se to mělo měnit. Tedy pokud v tom není nějaká čertovina, jak posílit vliv ANO na písecké radnici,“ uvádí ve svém dopise všem zastupitelům Martin Brož, který tak reagoval na dopis, zaslaný zastupitelům místostarostou obce.

„Jestli dnes můžeme někde mluvit o ohrožování demokracie, jsou to právě podobné malé náznaky a postupné procesy, které běžné oko obyvatel většinou nezachytí. Lidé si často představují, že ohrožení demokracie přijíždí s tanky z východu. Dnešní „bitvy“ se ale dle mého názoru přesunuly spíše na úroveň legislativních procesů, tedy na úroveň zákonodárné moci. Snížení počtu zastupitelů považuji, podobně jako Martin, v tomto konkrétním případě za zbytečný,“ popisuje místopředseda píseckých Pirátů Josef Soumar

Jedním z důvodů snížení počtu zastupitelů je dle místostarosty možnost ušetřit finanční prostředky obce. „Nemyslím si, že zrovna v tomto směru by se mělo šetřit, ba naopak, více hlav více ví. Raději byste měli jako koalice šetřit na nesmyslech, jako je lávka, plavečák a další, kde bohužel máte navrch díky tomu, že máte koaliční smlouvu, přes kterou vlak nejede,“ reagoval pobouřeně zastupitel Martin Brož.

„Osobně bych se snažil pochopit mnoho důvodů, které by pan místostarosta předložil, žel důvod ohledně ušetření prostředků je v současné chvíli lehce za hranou. Připomenu, že jen odepsaná a nepoužitelná projektová dokumentace na plavecký bazén v Písku stála již více než 10 milionů korun (viz. [**odkaz**](http://www.piseckysvet.cz/pisecky-hydepark/pirati-varuji-rozpocet-mesta-pisku-v-ohrozeni)) a to jsou peníze, které se mají šetřit. Další dokumentace a plány jsou v takzvaném Zásobníku projektů. Nyní se koalice ve velkém pustila do „porcování medvěda“ a dle odsouhlaseného rozpočtového výhledu má mít město k dispozici v roce 2019 zůstatek peněžních prostředků v predikované výši 1,157 milionu korun ([**odkaz**](http://www.mesto-pisek.cz/assets/File.ashx?id_org=12075&id_dokumenty=15990)). Odhaduji, že výsledek v roce 2019 bude nakonec přívětivý, ale aktuálně rozjeté plány a projekty města jsou ve výši více než 1 miliardy korun, při tom aktuálně chybí například důstojná sportovní hala, kde by písecké děti sportovaly a dosahovaly národních úspěchů, chybí oprava důležitých ulic, oprava lávky přes ostrov a například kultivace a zabezpečení ostrova, který má potenciál být centrem a kulturním místem v Písku. Podobných nápadů mají Piráti mnoho a připomenu, že jsme jednoznačně pro-investiční strana, ale s důrazem na hlídání cen, transparentnost, otevřenou diskusi s obyvateli a jejich zpětnou vazbu, co ve městě upřednostňují a jaké jsou jejich problémy a vize. Jednu z priorit v této oblasti vidím v zavedení opravdu transparentního rozpočtu obce s dohledáním příjemců plateb dle fakturačních údajů. Dále také rozpočtovou kázeň a odpovědnost, kam patří například narovnání nájemních a smluvních vztahů nejen ve sportu, které navrhoval Martin po výstupu kontrolního výboru na minulém zastupitelstvu města (viz. [**odkaz**](http://www.piseckysvet.cz/pisecky-hydepark/predvolebni-kampan-v-plnem-proudu)),“ dodal Josef Soumar, člen finančního výboru města za Pirátskou stranu. 

Piráti Písecko
